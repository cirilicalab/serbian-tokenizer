Од сутра радови на Славији 



Београд

Секретаријат за јавни превоз саопштио је да ће током радова на прегледу и поправци трамвајских шина у кружном току „Трг Славија”, који ће почети сутра и трајати до 29. септембра, доћи до промена у раду трамвајских линија.
Радови ће се изводити у три фазе - од 13. септембра до 15. септембра, па од 20. до 22 септембра и од 27. до 29. септембра. Наводи се да ће се радови изводити у току ноћи од 00.30 до 3.30 часова.
Због извођења радова доћи ће и до обуставе трамвајског саобраћаја у кружном току „Трг Славија” и привремено ће бити укинуте трамвајске линије 9Л, 10 и 14, као и привремена аутобуска линија 9А, преноси Танјуг.
Привремено ће бити успостављена аутобуска линија 9А1, која ће саобраћати на релацији Бањица 2 – Блок 72 /ТЦ „Евроазија"/, а трамвајска линија 2Л ће у оба смера саобраћати Булеваром краља Александра, улицама Ресавском, Немањином и даље трасом која је у функцији радова у Карађорђевој улици.
Поред тога, наводи се да ће се трамвајске линије 5 и 7Л појачати.
 
