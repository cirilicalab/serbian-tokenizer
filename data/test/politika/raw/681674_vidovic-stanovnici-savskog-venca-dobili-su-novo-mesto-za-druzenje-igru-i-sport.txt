Видовић: Становници Савског венца добили су ново место за дружење, игру и спорт



Београд

Савски венац добио је новоизграђен спортски терен на отвореном поред дечјег игралишта у Улици Флоре Сендс на Дедињу, а председник општине Милош Видовић изјавио је данас да је испуњено обећање дато деци и родитељима тог дела Београда.
Видовић је присуствовао отварању новог терена, у оквиру мултифункционалног комплекса који се простире на укупној површини од око 1.300 метара квадратних, и изразио задовољство што некада запуштен простор представља место коју деца и млади користе за спорт и разоноду.
"Савски венац је добио нови спортски терен на отвореном који се налази поред дечјег игралишта у Улици Флоре Сендс на Дедињу. Изградњом овог мултифункционалног комплекса испунили смо још једно обећање које смо дали деци и родитељима, од којих је и потекла идеја да њихов крај добије обједињен простор за игру и спорт са свим спортским садржајем. Урадили смо још једну исправну ствар за све наше суграђане, јер они то заслужују", рекао је Видовић за Танјуг.
Навео је да је нови терен опремљен са два коша за 3x3 баскет, два рукомента гола за мали фудбал, столом за стони тенис, трибинама и гуменом подлогом, као и да се простире на укупној површини од око 1.300 квадратних метара.
"Некада потпуно запуштен простор сада представља просторну целину која, уз дечје игралиште изграђено пре годину и по дана, осликава савршени амбијент за забаву и рекреацију нудећи различите садржаје за све узрасте", навео је Видовић.
Истакао је да ће као део одговорног општинског руководство наставити и у наредном периоду да улаже у спортско рекреативне садржаје, бројне бесплатне програме, уређења зелених парковских површина као и пројекте који се односе на заштиту животне средине.
Подсетио је да је на територији Савског венца у протеклих 10 година изграђено и обновљено око 25 дечјих игралишта и спортских терена, а уређени су и, како додаје, бројни паркови и урбани џепови захваљујући предлозима грађана и одличној сарадњи са јавним градским институцијама.
У претходном периоду, поред овог локалитета, изграђен први Еко-парк у склопу комплекса Топчидерског парка и дечје игралиште у парку Мањеж, реконструисан парк "Три кључа" код Мостарске петље, обновљена игралишта у насељу "Стјепан Филиповић", Палацковој и Улици Павла Јуришића Штурма.
"Реализација бројних активности од значаја за квалитетнији живот на Савском венцу најбоље показује да је брига о суграђанима приоритет руководства које ће наставити да даља улагања усмерава на уређење игралишта, зелених површина и парковских оаза, а у фокусу ће остати пројекти усмерени на заштиту животне средине", закључио је Видовић.
