Огњеновић: У првом кварталу наплата доприноса за пензије боља од планиране за 6,2 одсто



Економија

На име доприноса за пензијско-инвалидско осигурање (ПИО) од 1. јануара до 9. маја је наплаћено 19,6  милијарди динара или 6,2 одсто више него што је било предвиђено финансијским планом Фонда ПИО, а у односу на исти период претходне године приходи од доприноса су већи за 49 милијарди динара односно за 16,88 одсто, изјавио је данас директор Фонда ПИО Реља Огњеновић.
Он је за Танјуг рекао и да Фонд ПИО успева да се избори са великим бројем тужби поднетих против њега због ћутања управе и да је број тужби лане смањен на 14.000 са 48.000 колико их је било у 2023. години, док је у прва четири месеца ове године било око 1.300 тужби.
Огњеновић је истакао да су добри финансијски показатељи у прва четири овогодишња месеца наставак ранијег тренда пошто је и прошле године фонд остварио суфицит од 8,3 милијарде динара.
"Ако узмемо у обзир да смо имали два пута повећање пензија у 2024. години, од 14,8 и 10,9 одсто, тај резултат је далеко већи. Нарочито ако се има у виду да смо први пут од 2015. године, када су Законом о ПИО измењени услови за пензионисање и уведен институт превремене старосне пензије, лане имали и повећање броја пензионера од 0,4 одсто", рекао је он.
Додао је да су у укупним приходима и примањима у 2024. години, који су износили 1.088,35 милијарди динара, приходи од доприноса за ПИО чинили 78,3 одсто, а укупни трансфери из буџета 20,7 одсто.
Када се посматрају само чисте дотације, односно недостајућа средства за исплату права, она су чинила 15,6 одсто, а остали трансфери који су законом о ПИО и другим прописима утврђени као обавеза Републике чинили су додатних 5,1 одсто.
Према његовим речима пензионери могу да буду спокојни, јер ће пензије бити исплаћиване  редовно, устаљеном динамиком, уз примену повећања пензија у складу са законом.
"Додао бих и то да смо за наше кориснике у овој години издвојили 1,4 милијарде динара за унапређење друштвеног стандарда, тако да ће око 105.000 пензионера моћи да користи неки од видова друштвеног стандарда -  опоравак у бањи, пакет солидарне помоћи или учешће у организованим спортско-културним манифестацијама припадника трећег доба и све то је могуће захваљујући добрим приходима Фонда", рекао је он.
Истакао је да је истовремено са финансијским јачањем фонда и унапређењем основне делатности, рађено и на побољшању услова у радном окружењу, на стварању бољих услова у којима се грађанима пружају услуге, на дигитализацији пословних процеса и прилагођавању организације рада новим захтевима.
Те инвестиције и активности ће, навео је он, ускоро у великој мери допринети скраћивању рокова за доношење решења о правима за осигуранике.
Када је реч о великом броју тужби против Фонда ПИО због ћутања управе, које су прошле јесени биле препознате као проблем Фонда ПИО, Огњеновић је истакао да фонд успева да се избори са њима и да је број тужби смањен.
"Фонд ПИО је био на удару појединих адвоката који су злоупотребили ограничења управног поступка и подносили месечно по 6.000 до 7.000 захтева за добијање неких информација из управног поступка које ни на који начин не утичу на остваривање права, нити на коришћење остварених права. Врхунац злоупотребе је евидентиран у септембру 2021. године, када смо у једном дану примили 25.000 захтева адвоката", рекао је он.
Додао је да су из фонда све време настојали да суду укажу на очигледну злоупотребу од адвоката.
"Радили смо то документујући нашу тврдњу невалидним пуномоћјима која корисници нису дали, пуномоћјима давно преминулих корисника, једним писмом тражили су по неколико различитих захтева, подношено је на хиљаде захтева у истом моменту како би се блокирао рад службе, захтеви су подношени у Београду, а односили су се на целу Србију и док се овде заведу и раздвоје, затим проследе надлежној филијали, рокови су текли и слично", истакао је саговорник Тањуга.
Додао је да се на све ове захтеве није могло благовремено одговорити, јер би се тиме угрозио поступак решавања по захтевима за остваривање права на пензију и осталих права из ПИО, након чега су следиле тужбе због ћутања управе.
Фонд је у 2023. години примио 48.000 тужби због ћутања управе, у 2024. је било око 14.000, а у прва четири месеца ове године око 1.300 тужби.
"Смањење броја тужби је позитиван ефекат прихватања ставова Фонда ПИО од стране суда у вези са масовним захтевима адвоката, јер смо недвосмислено указали на све елементе злоупотребе. То је било пресудно да би се, уз нашу реорганизацију посла и повећану ажурност, број тужби свео на разумну меру", закључио је Огњеновић.
