Подгорица: Недовић подлегао повредама задобијеним у пуцњави у Старој Вароши



Регион

ПОДГОРИЦА – Игор Недовић, на којег је данас поподне пуцано у подгоричкој Старој вароши, подлегао је од задобијених повреда у Клиничком центру Црне Горе, потврђено је из Управе полиције.
Раније данас полиција је саопштила да је на Недовића пуцано око 13.30 сати. У њега је пуцало за сада неидентификована особа за којом полиција трага.
"Он (Недовић) је овом приликом задобио тешке телесне повреде и њему се указује медицинска помоћ. Полицијски службеници Регионалног центра безбедности 'Центар', Одељења безбедности Подгорица, као и Сектора за борбу против криминала, уз подршку тактичких јединица, а у координацији Вишег државног тужилаштва у Подгорици, спроводе хитне интензивне активности у циљу утврђивања свих чињеница и околности овога догађаја, идентификације, лоцирања и процесуирања извршиоца. Увиђај на лицу места је у току и њиме руководи виши државни тужилац, а са даљим током активности ћемо фазно извештавати јавност", наводи се у полицијском саопштењу.
Прецизирано је да је у Недовића пуцано у близини његове куће и том приликом је задобио тешке повреде.
"Након указивања лекарске помоћи он је подлегао повредама у Клиничком центру Црне Горе...", наводи се у саопштењу.
Подгорички медији подсећају да је у Недовића пуцано и средином маја ове године док је седео у једном кафићу у подгоричком Сити кварту.
Осумњичени за ту пуцњаву и покушај убиства је Аријан Речковић (22), саопштила је тада полиција, а сумња се да му је у томе помогао Тарик Муминовић.
Речковић и Муминовић су у бекству, преноси Танјуг.
