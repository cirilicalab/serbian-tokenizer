МУП : суд у Ужицу поручио да су напади на полицију дозвољени и некажњиви
Друштво
Министарство унутрашњих послова изразило је забринутост због одлуке Основног суда у Ужицу којом је укинут притвор осумњиченима за напад на службена лица током непријављеног јавног окупљања 6. јула у Ужицу .
" Којом се јавности шаље порука да је напад на полицијске службенике , који штите безбедност грађана и брину о јавном реду и миру , дозвољен и некажњив " .
" Сматрамо непримереним да судска власт као независна грана власти , доносећи одлуке на штету полицијских службеника , који професионално и законито обављају своју дужност , подлеже притиску дела јавности и пуштањем осумњичених да се бране са слободе , умањује тежину извршеног кривичног дела .
Нарочито ако се има у виду да су за лакша кривична дела неки људи провели у притвору по неколико месеци .
" , наводи се у саопштењу .
Министарство унутрашњих послова којем је безбедност земље и свих њених грађана приоритет , истовремено се залаже и за апсолутну заштиту својих припадника који свакодневно ризикују свој живот штитећи уставни поредак и закон , додају из МУП-а .
" Оваквом одлуком , поставља се питање какву поруку суд , којем је задатак да штити правни поредак , шаље полицијским службеницима уколико се напади на њих третирају на овај начин , имајући у виду да су полицајци свакога дана на службеном задатку да штите јавни ред и мир и безбедност грађана , укључујући и безбедност судија и тужилаца " , навео је МУП .
Основни суд у Ужицу укинуо је раније данас притвор седморици осумњичених да су током блокаде саобраћаја у том граду коју су организовали студенти у блокади и грађани који их подржавају напали полицајце .
