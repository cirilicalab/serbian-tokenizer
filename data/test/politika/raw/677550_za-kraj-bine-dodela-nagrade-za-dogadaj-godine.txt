За крај БИНЕ додела награде за догађај године  

М. Д.

Култура

Двадесето издање Београдске интернационалне недеље архитектуре - БИНА 2025 - биће свечано затворено у суботу, 17. маја  у 18 часова, у Ликовној галерији Културног центра Београда. Овом приликом биће додељена награда Архитектонски догађај године, која  представља признање Друштва архитеката Београда за изузетан допринос развоју и афирмацији вредности архитектонске културе града Београда. Награда се односи на идеје, активности и дела којима се остварује искорак у области архитектуре, иницирају и освајају нови простори креативности и указује на могуће правце развоја стваралачке мисли и архитектонске културе. Награда се додељује појединцима и институцијама.
Основна начела за доделу Награде су савременост, ангажованост, критичност и одговорност. Архитектонски догађај садржи креативни и критички став према архитектонској култури, доноси позитивне промене и представља помак у односу на професионални, друштвени и културни контекст наше средине, отвара и проблематизује теме и питања од значаја за развој и афирмацију вредности и етичности, афирмише и унапређује идентитет и урбани амбијент града.
 
