На београдском аеродрому спречено кријумчарење антиквитета вредности девет милиона динара
Хроника
Царински службеници су у сарадњи са полицијом на аеродрому Никола Тесла спречили покушај кријумчарења оригиналних антиквитета , чија је вредност процењена на око девет милиона динара , саопштила је данас Управа царина .
Како се наводи , случај је откривен 20. фебруара , када је мобилни тим Одељења за сузбијање кријумчарења Управе царина , у зеленом контролном пролазу зауставио путника , који је претходно допутовао летом из Берлина , преузео пртљаг и упутио се ка излазу као да нема ништа да пријави .
Детаљна контрола пртљага показала је да је један од његових кофера испуњен антиквитетима , међу којима су се нашле три старе православне иконе и 20 различитих употребних предмета израђених од сребра , дрвета и жада , преноси Танјуг .
Реч је о кутијама , путирима , украсним сланицима , чашама за вино , воду и чај , посудама за шећер и млеко , а на некима од њих уочени су угравирани грбови светитеља , крунисаних глава или радионица у којима су направљени .
Наводи се да је путник у пртљагу носио и непријављене две нове фирмиране мушке торбе , патике и папуче , те више мушких и женских одевних предмета познатих робних марки , као и нов мобилни телефон са два пара бежичних слушалица , укупне вредности преко милион динара .
Пресудом надлежног суда непријављена роба је трајно одузета , а путник новчано кажњен .
Управа царина је у саопштењу подсетила да случајеви кријумчарења уметнина нису ретки , па су тако током прошле године заплењена 434 таква предмета .
