Данас почиње Копаоник бизнис форум , главна тема како да српска економија постигне високе приносе
Економија
Планирано је да се на „ српском Давосу ” током четири дана форума одржи 38 панела , три сесије , четири специјална догађаја и три обраћања гостију кроз које ће се говорити о утицају ратова и царинских ратова , сукоба САД-а и Кине и потенцијално Европе и Кине , утицају на Европу и Западни Балкан и последично на Србију .
Копаоник бизнис форуму окупиће истакнуте лидере из света бизниса , економије , науке и технологије , као и представнике власти и госте из региона .
Очекује се да ће на форуму бити 1.600 учесника и 220 панелиста .
Форум ће данас почети представљањем Експа 2027. године под називом „ Експо 2027 : Кључ за нове хоризонте , шта нас то чека 2027. године ” .
Званично ће КБФ бити отворен сутра обраћањем председника организатора , Савеза економиста Србије , Александра Влаховића , гувернерке Народне банке Србије Јоргованке Табаковић и министра финансија Синише Малог .
Влаховић је раније рекао Танјугу да је прави тренутак да се отвори тема достизања економије високих приноса с обзиром да је држава претходних година направила велики помак повећавајући капиталне инвестиције , али да су за високе приносе потребне и веће домаће приватне инвестиције и њхова боља секторска структура .
Влаховић је подсетио да је на једном прошлогодишњем панелу КБФ-а разговарано о замкама средњих приноса и закључено да се у оквиру великих инфраструктурних пројеката које је Влада Србије дефинисала мора разговарати и о томе шта је потребно да би српска економија могла имати високе приносе .
„ Другим речима , какве инвестиције су нам потребне да бисмо изградили другачију , конкурентнију структуру привреде , структуру која ће бити ослоњена претежно на секторе напредних технологија које би обезбедиле прелазак Србије из економије средњих приноса у економију високих приноса .
Зато је веома важно да имамо изграђен и реформисан систем образовања , јер без образовања тешко да можемо очекивати постизање високих приноса у привреди у наредном периоду ” , рекао је он .
Оценио је да оно о чему ће се говорити о Србији једнако важи и за све земље Западног Балкана ( ЗБ ) , па ће фокус бити проширен и обухватиће комплетан регион ЗБ .
Према његовим речима , регион тренутно не испуњава услове за такав раст и баш због тога је неопходно да се разговара на који начин би требало да се подигне продуктивност и конкурентност наше привреде и које су то недостајуће инвестиције .
„ Говорићемо о проблему домаћих приватних инвестиција које се у структури укупних инвестиција , смањују из године у годину , затим о неповољној секторској структури домаћих приватних инвестиција које углавном завршавају ка традиционалним секторима .
Говорићемо генерално о глобалној структури српске привреде која се и даље , већ годинама уназад , заснива на развоју традиционалних сектора , а то свакако није начин и пут за постизање економије високих приноса ” , рекао је Влаховић .
Истакао је да је ово прави тренутак да се та тема отвори , да се каже да је држава урадила велики помак у протеклих пет , шест година повећањем капиталних инвестиција са око 2,5 - 3,0 одсто БДП-а на више од 7,0 одсто у континуитету , али да се будући развој привреде Србије , нарочито уколико желимо да она постиже високе приносе , не може заснивати искључиво на јавним капиталним улагањима и страним директним инвестицијама .
Зато ће се , према његовим речима причати и о препрекама које постоје да би се ниво домаћих приватних инвестиција у наредном периоду повећао .
„ Ми нисмо мало изоловано острво да можемо да будемо самодовољна економија и умногоме зависимо од трендова и коњунктуре које постоје претежно у Европи .
Говорићемо о томе какав темпо опоравка се очекује код наших главних трговинских партнера .
Мислим , пре свега на Немачку , имајући у виду да је она у протеклој години имала нулти раст и да је та ослабљена спољна тражња утицала , између осталог , на смањене извозне резултате наше привреде ” , рекао је Влаховић .
Навео је да ће се као и сваке године говорити о актуелним , модерним темама .
Ове године то ће , између осталих , бити вештачка интелигенција , тема која је свеприсутна и биће заступљена на неколико панела , затим о стартап предузећима , иновацијама .
„ Имаћемо и госта из Кине који ће управо говорити о иновативним трендовима у модерној кинеској економији .
Значајан део панела посветићемо систему образовања , говорићемо и о задужбинарству , о потреби да се основни стубови једног успешног модерног друштва промовишу и развијају и убудуће ” , рекао је Влаховић .
Додао је да ће и ове године своје место на „ српском Давосу ” , имати незаобилазне секторске анализе , не само када је у питању финансијски сектор , него и када је реч о развоју реалног сектора у нашој земљи .
Посебну пажњу на КБФ привлаче гости а ове године то ће бити познати српски економиста Бранко Милановић , кинески бизнисмен Ге Јун , кошаркашки тренер Светислав Пешић .
Милановић на Форум долази после дужег времена а јавности је познат као светски признат економиста у области доходовне неједнакости , теме која се уклапа са централном темом овогодишњег КБФ-а. Други гост је председник кинеске корпорације ТОЈОY која је најзначајнија платформа за стартап предузећа у Кини Ге Јун , а био је и потпредседник Аппле-а , Нвидиа-е и Интел-а за Азију .
„ У госте нам долази и председник МК Групе Александар Костић .
Са њим ћемо имати посебан интервју .
Ово ће можда бити његово прво појављивање на великој сцени , у новој улози првог човека МК групе .
Долази нам и наш познати кошаркашки тренер Светислав Пешић , човек који је , градећи тим , остварио велике резултате .
Нећемо говорити о његовим спортским резултатима , већ о томе како треба да се изгради тим за успешне резултате ” , рекао је Влаховић .
Учествоваће гувернерја Народне банке Србије Јоргованка Табаковић , министар финансија Синиша Мали и више министара у Влади Србије .
Говорећи о томе шта је обележило светску и српску економију између два Копаоник бизнис форума , Влаховић је истакао да су када је реч о свету то пре свега политички догађаји , првенствено изборни резултати у Америци .
„ Они дефинитивно говоре да ће у наредном периоду доћи до заокрета када је у питању дефинисање спољно - трговинске политике Америке и управо о томе ћемо , између осталог говорити и на Копаоник бизнис форуму јер то може имати велики утицај на Европу и последично на Западни Балкан и Србију .
То је такође и чињеница да су наши главни трговински партнери имали јако лошу годину .
Немачка је имала нулти раст , што је последично утицало на смањење економске активности ” , рекао је Влаховић .
Копаоник бизнис форум организује Савез економиста Србије , од 2. до 5. марта , а Танјуг је и ове године један од медијских партнера КБФ-а .
