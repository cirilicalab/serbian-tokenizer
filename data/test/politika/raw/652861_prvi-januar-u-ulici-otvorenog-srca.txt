Први јануар у „Улици отвореног срца”

А. К. – И. С.

Београд

На кошницу пуну лепих жеља, идеја, надања, снова и свега што ће обогатити дане у 2025. личиће градске штрафте које ће се 1. јануара претворити у „Улице отвореног срца”. А срце смотре је Светогорска улица у којој је зачета ова хумана манифестација јер сви који се окупе на дружењу под отвореним небом куповином „црвених кловновских  носића” даће допринос онима којима је помоћ најпотребнија.
Забава ће се протегнути, како обичај налаже, од Атељеа 212, „Српске кафане”, па дуж Македонске до Дома омладине. Ово је уједно прилика за сусрете са пријатељима, комшијама и свим драгим знаним и незнаним људима јер показало се да баш на оваквим местима могу да се створе нова познанства.
Пре више од пола века у „Српској кафани” глумци Атељеа 212 мењали су улоге са келнерима и првог дана Нове године служили госте. Када су изашли из кафане, родила се „Улица отвореног срца”. Смотра је постала празник Београда који повезује културу и привреду, радост, чаролију и хуманост. Од 1988. године манифестација је ушла у календар најзначајнијих градских манифестација које се на најлепши начин негују.
На јединствен начин и друге градске општине „загрлиће” овај велики хуманитарни програм.
ЧУКАРИЦА
Пожешка улица на Бановом брду биће од 10 до 17 часова својеврсна позорница програма за све генерације. Дечји хор Студија БИС наступиће у 11.30 сати, а у подне иде представа „Новогодишња чаролија”. Мађионичар Страхиња спремиће „магију” од 12.30 сати. Журка ће се захуктати у 13.30 сати уз „Лексингтон бенд”. Прикупљен новац биће упућен Друштву за церебралну и дечју парализу са Чукарице.
ВОЖДОВАЦ
У насељу Рипањ, испред Основне школе „Вук Караџић” биће приређен програм у коме ће учествовати Деда Мраз, кловнови, мађионичар, жонглер, џинови и пајаци…
ПАЛИЛУЛА
Од 10 до 15 сати у Улици братства и јединства у Борчи житеље Палилуле очекује музичко-сценски програм, позоришне дечје представе, анимације, магични шоу, жонглери... Представиће се и малишани из Предшколске установе „Бошко Буха”.
ОБРЕНОВАЦ
На Градском тргу од 10 до 15 сати наступиће извођачи са овог подручја – музичари, плесачи, културно-уметничка друштва, балетске групе, глумци, а бројни аниматори забавиће најмлађе посетиоце. Обреновчани ће прикупљати средства за своје суграђане којима је потребна помоћ.
СУРЧИН
И деца и одрасли моћи ће да уживају од 12 сати у дворишту осмолетке „22. октобар” уз игре, акробације, мађионичаре, бајкере. Планиране су креативне радионице за децу и етно-базар. Културни центар „Сурчин” покретач је манифестације која се одржава тринаести пут.
МЛАДЕНОВАЦ
На платоу испред Општине најмлађе очекује дружење уз балоне, слаткише, црвене носиће, кратке представе, аниматоре и Деда Мраза. Ту су и забавне музичке игре и пратећи програми у које ће моћи да се укључе и родитељи, баке и деке и сви они који имају ведар дух.
