Златибор Лончар : Лекари се боре да спасу око Баћићу , запослени у амбуланти РТС спречени да раде
Политика
Министар здравља Златибор Лончар изјавио је данас да је припадник Жандармерије Лазар Баћић , који је синоћ нападнут на протесту студената у блокади испред РТС-а , у операционој сали и да лекари покушавају да му спасу око и вид .
Лончар је на седници Скупштине Србије рекао да лекарима , медицинским сестрама и лаборантима који раде у амбуланти у згради РТС-а данас није дозвољено да уђу на своја радна места и да прегледају заказане пацијенте и упитао ко ће да одговара ако се нешто деси тим пацијентима који нису могли да буду прегледани и да ураде анализе .
'' Да ли уопште неко размишља о томе ?
Да ли је битније било шта од тога да нам данас неко остане без указане медицинске помоћи ?
Да ли ћемо коначно да заузимамо минимум који мора да важи за све ?
Не морамо да се слажемо у много тога , али не можемо да дозволимо да се не указује помоћ онима којима је то неопходно и да лекари и сестре не раде свој посао , за који су школовани и који воле да раде .
Не можемо да ускратимо ником лечење '' , рекао је Лончар .
Он је навео да се сваки дан дешава неки вид насиља и апеловао на све да одустану од насиља , као и да се дозволи лекарима и сестрама да уђу у ординацију у РТС-у и да прегледају пацијенте .
Лончар је запитао која је то политика бранити лечење и навео да има и других начина како може да се дође до остварења циљева , као и да се говори о демократији и поштовању институција , а да су први који причају о поштовању институција они који блокирају институције и праве насиље .
'' Траже да функционише закон , да се примењује закон , да функционише правда , право у овој земљи , а онда први кажу да за њих не важи та правда и тај закон '' , рекао је Лончар .
Он је додао да учесници протеста немају идеју да полиција може да се појави да ради свој посао јер се , како је навео , 15 година полиција није појавила нигде , никог није пипнула , никог није хапсила , нити приводила .
'' Већина њих никад нису видели , ни на вестима , ни на било где интервенцију полиције .
Ми нисмо имали ни на стадионима у скорије време неке инциденте где би видели како полиција реагује и што се ради .
Њима у свести апсолутно не постоји та могућност да када крше закон , да полиција мора да интервенише '' , рекао је Лончар .
Нагласио је да блокаде , непријављивање скупова , блокаде путева , изазивање инцидената у скупштини нису по закону .
'' Дошао је момент да су сви видели шта су ваше идеје , шта су ваше жеље и који је ваш план и који је ваш програм .
Ова Србија је јача од свих нас и закон ће се примењивати '' , истакао је Лончар , преноси Танјуг .
