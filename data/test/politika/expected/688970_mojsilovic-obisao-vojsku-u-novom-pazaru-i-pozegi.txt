Мојсиловић обишао војску у Новом Пазару и Пожеги
Милан Галовић
Друштво
Начелник Генералштаба Војске Србије генерал Милан Мојсиловић обишао је јединице Копнене војске у гарнизону Рашка и гарнизонским местима Нови Пазар и Пожега , саопштено је из Министарства одбране .
Он је овом приликом сагледао организацију живота и рада , ниво борбене готовости јединица и степен реализације најважнијих задатака , укључујући и динамику инфраструктурних радова на објектима за смештај војника .
У разговору с командантом Копнене војске генерал - мајором Зораном Насковићем и командним кадром тактичких јединица било је речи о актуелним безбедносним изазовима , попуни и развијености састава и плановима за даље унапређење способности за реализацију додељених мисија и задатака .
Мојсиловић је током боравка у овом делу Србије посетио манастир Ђурђеви ступови и обишао припаднике инжињеријских јединица који изводе радове на реконструкцији макадамских путева у селу Црчево у општини Сјеница .
Реконструкцијом ових путева обезбеђује се несметано снабдевање и маневар јединица Војске Србије и других снага безбедности у овом делу земље и уједно помаже локалној заједници .
Начелник Генералштаба је похвалио професионално и одговорно поступање припадника Војске Србије , њихову обученост и висок морал , истичући да је њихова оспособљеност и непоколебљива лојалност отаџбини Србији , уз савремено наоружање којим се непрекидно опремамо , најбоља гаранција мира , стабилности и слободе .
