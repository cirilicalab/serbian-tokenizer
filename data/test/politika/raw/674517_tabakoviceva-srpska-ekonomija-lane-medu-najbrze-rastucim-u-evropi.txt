Табаковићева: Српска економија лане међу најбрже растућим у Европи



Економија

ВАШИНГТОН – Гувернер Народне банке Србије и гувернер Србије у Међународном монетарном фонду (MMF) Јоргованка Табаковић представљала је данас Србију на састанку Конституенце Швајцарске, чији је Србија део и истакла да је наша земља лане одржала високу динамику раста бруто домаћег производа од 3,9 одсто, што је једна од највиших стопа раста међу европским економијама, саопштила је НБС.
Навела је да је инфлација од маја прошле године поново у циљаном коридору од три плус минус 1,5 одсто, а да се очекује да до краја године буде на нивоу око централне вредности циља, те да је очуван и релативно стабилан курс динара према евру и обезбеђене рекордне девизне резерве земље, које су за преко два пута веће него у претпандемијској 2019. години.
Према њеним речима, значајно су повећане резерве злата, које сада чине око 15 одсто наших девизних резерви, учешће проблематичних кредита спуштено је на испод 2,5 одсто а прошла година је била рекордна у погледу прилива страних директних инвестициј које су износиле 5,2 милијарде евра, што је највише међу земљама Западног Балкана.
"У периодичном извештају о Србији, који је рејтинг агенција „Стандард & Поор’с” објавила почетком априла ове године, оцењује се да је Србија задржала снажне изгледе раста бруто домаћег производа у средњем року и да изграђене резерве пружају снажну заштиту од потенцијалних шокова. У условима када се пројекције глобалног раста знатно смањују, овакве оцене агенције, уз очекиван наставак високих стопа раста, јесу одраз поверења у економску политику која се води у земљи", закључила је Табаковић.
