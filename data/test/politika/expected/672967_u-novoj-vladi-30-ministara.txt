У новој влади 30 министара
Јелена Филиповић
Политика
Кандидат за председника Владе Републике Србије Ђуро Мацут доставио је јуче Народној скупштини Србије предлог за састав Владе Србије с биографијама предложених чланова владе .
Председница Скупштине Србије Ана Брнабић сазвала је јуче седницу о избору владе за данас , а на дневном реду је једна тачка – избор владе и полагање заклетве њеног председника и чланова .
Пред новом владом биће задатак да обнови дијалог у друштву , стабилизује Србију и врати је на пут економског напретка .
За првог потпредседника владе и министра финансија Мацут је предложио Синишу Малог , за потпредседника владе и министра унутрашњих послова предложен је Ивица Дачић , а за потпредседника владе и министра привреде Адријана Месаровић .
За министра пољопривреде , шумарства и водопривреде предложен је Драган Гламочић , за министра заштите животне средине Сара Павков , за министра грађевинарства , саобраћаја и инфраструктуре Александра Софронијевић , за министра рударства и енергетике Дубравка Ђедовић Хандановић .
За министра унутрашње и спољне трговине предложена је Јагода Лазаревић , за министра правде Ненад Вујић , за министра државне управе и локалне самоуправе Снежана Пауновић , а за министра за људска и мањинска права и друштвени дијалог Демо Бериша .
За министра одбране предложен је Братислав Гашић , за министра спољних послова Марко Ђурић , а за министра за европске интеграције Немања Старовић .
За министра просвете предложен је Дејан Вук Станковић , за министра здравља Златибор Лончар , а за министра за рад , запошљавање , борачка и социјална питања Милица Ђурђевић Стаменковски .
За министра за бригу о породици и демографију предложена је Јелена Жарић Ковачевић , за министра спорта Зоран Гајић , за министра културе Никола Селаковић , а за министра за бригу о селу Милан Кркобабић .
За министра науке , технолошког развоја и иновација предложен је академик Бела Балинт , за министра туризма и омладине Хусеин Мемић , а за министра информисања и телекомуникација Борис Братина , док је за министра за јавна улагања предложен Дарко Глишић .
За министре без портфеља предложени су Новица Тончев , Ђорђе Милићевић , Усаме Зукорлић , Ненад Поповић и Татјана Мацура , пренео је Танјуг .
Предложена нова Влада Србије , за коју се наглашава да ће бити и влада континуитета , имаће као и до сада 31 члана , а у односу на кабинет који је предводио Милош Вучевић трећина ће бити нови министри .
То су Драган Гламочић за пољопривреду , шумарство и водопривреду , Сара Павков за заштиту животне средине , Александра Софронијевић за грађевинарство , саобраћај и инфраструктуру , Јагода Лазаревић за унутрашњу и спољну трговину , Ненад Вујић на месту министра правде , Снежана Пауновић за државну управу и локалну самоуправу , Демо Бериша за људска и мањинска права и друштвени дијалог , Дејан Вук Станковић на месту министра просвете , Бела Балинт на месту министра науке , технолошког развоја и иновација и Борис Братина на месту министра информисања и телекомуникација .
Влада ће имати пет министара без портфеља .
Мандатар за састав нове владе др Ђуро Мацут је професор на Медицинском факултету и начелник одељења за туморе ендокриног система и наследне канцерске синдроме на Клиници за ендокринологију , дијабетес и болести метаболизма УКЦ Србије .
Мацут је рођен у Београду , где је дипломирао на Медицинском факултету , на којем је завршио специјализацију из интерне медицине , ужу специјализацију из ендокринологије и одбранио докторску дисертацију .
Завршио је специјализацију из репродуктивне медицине у организацији Универзитета у Женеви и Светске здравствене организације .
Гостујући је професор на Медицинском факултету Универзитета у Атини и Универзитета у Скопљу .
Уже истраживачко поље му је метаболичка и репродуктивна ендокринологија , посебно синдром полицистичних јајника и инсулинска резистенција и међународни је експерт у овим областима .
Усавршавао се на универзитетима у Болоњи , Женеви , Упсали и Оксфорду .
Аутор је или коаутор више од 140 оригиналних научних радова објављених у водећим међународним часописима и уредних међународних монографија из области репродуктивне ендокринологије објављених у издању швајцарских издавачких кућа „ Cargare Frontiers ” .
На Медицинском факултету у Београду од 2019. године је редовни професор на предмету интерна медицина и држи наставу на српском и енглеском језику .
За министарку државне управе и локалне самоуправе предложена је Снежана Пауновић , која је у претходном сазиву скупштине обављала функцију потпредседнице парламента .
Снежана Пауновић рођена је 20. марта 1975. године у Пећи , дипломирала је економију , а у досадашњој каријери била је народна посланица у четири сазива – први пут је изабрана 2012 , затим 2016 , 2020. и 2022. године .
У периоду од 2006. до 2013. обављала је дужност координатора за општине Ђаковица и Дечане , а од 2014. године налази се на месту в. д. директора Апотекарске установе Пећ .
Једна је од оснивача Женске парламентарне мреже и активна чланица овог скупштинског форума , а била је чланица више парламентарних делегација на међународним конференцијама и форумима .
Поред тога , била је чланица и председница више управних и надзорних одбора , укључујући Агенцију за развој малих и средњих предузећа , „ YUQS ” , Аеродром „ Никола Тесла ” и Државну лутрију Србије .
Председник Матице Албанаца у Србији Демо Бериша предложен је за министра за људска и мањинска права и друштвени дијалог .
Рођен је 1963. године , а средњу војну школу завршио је у Сарајеву и војну специјализацију у Панчеву , док је у Новом Саду дипломирао економију .
Службу у Војсци Југославије започео је 1982 , током службовања је више пута награђиван и одликован , а пензионисан је 2005. године .
Након завршетка војне каријере окренуо се приватном сектору , од 2014. године води Матицу Албанаца , а од 2023. је запослен у Министарству за људска и мањинска права као посебни саветник министра .
Бериша је члан Иницијативног одбора за оснивање свенародног покрета , који је иницирао председник Србије Александар Вучић .
Професор Факултета за образовање учитеља и васпитача Дејан Вук Станковић предложен је за функцију министра просвете у новој Влади Србије .
Рођен је 22. јануара 1973. у Београду , где је завршио основно и средње образовање , а потом дипломирао филозофију на Филозофском факултету с просечном оценом 9,25 .
Постдипломске и докторске студије завршио је из области етике и филозофије права , с посебним фокусом на савремене филозофске правце и мислиоце попут Хусерла , Харта и Финиса .
Универзитетску каријеру започео је као сарадник у настави на Учитељском факултету у Београду , где предаје предмет Филозофија са етиком , као и курсеве Увод у демократију и грађанско васпитање и Филозофија образовања .
Ванредни професор постао је 2017 .
Аутор је и коаутор бројних научних радова и монографија , међу којима се издвајају „ Морал и право : филозофија Херберта Адолфа Харта ” и „ Морални аргумент у прилог праву ” .
Поред академског рада , Станковић је активан и у јавном животу као политички аналитичар .
Хематолог Бела Балинт предложен је за новог министра науке , технолошког развоја и иновација у Влади Србије , на месту које је у претходном мандату обављала Јелена Беговић .
Балинт је истакнути српски хематолог и редовни члан Српске академије наука и уметности од 2021. године .
Рођен је 1952. у Остојићеву , а каријеру је градио на Војномедицинској академији ( ВМА ) и Медицинском факултету Универзитета у Новом Саду , док је специјализацију из трансфузиологије завршио 1983 , а супспецијализацију из хематологије 2007. године .
Тренутно је начелник Института за трансфузиологију и хемобиологију ВМА , професор емеритус Медицинског факултета ВМА и професор по позиву на више медицинских факултета у земљи и иностранству .
Добитник је бројних признања , међу којима и Сретењског ордена првог степена , који му је додељен 2024. године .
За министара пољопривреде , шумарства и водопривреде предложен је проф. Драган Гламочић .
Рођен је у Футогу 4. октобра 1968. године .
Докторирао је 1999 , а од 2009. године је редовни професор на Пољопривредном факултету Универзитета у Новом Саду .
Објавио је више од 200 научних радова националног и међународног значаја .
Аутор је и коаутор три књиге , једног уџбеника и монографије , пет скрипти , два програмска компјутерска система , од којих је један на светском нивоу .
Изводи наставу на свим нивоима и студија на Пољопривредном факултету у Новом Саду .
Ментор је више докторских дисертација , магистарских , мастер и дипломских радова .
Члан је више стручних европских и светских удружења .
Тренутно ради на месту саветника председника Републике Србије за пољопривреду и аграрну политику , а обављао је и низ важних функција : министар за пољопривреду , водопривреду и шумарство у Влади Републике Србије , саветник председника Владе Републике Србије за пољопривреду , као и посебни саветник министра за пољопривреду , водопривреду и шумарство .
Био је и председник или члан у саветима , управним или надзорним одборима , више значајних институција .
Поред матерњег српског језика , говори и енглески језик .
Ожењен је и отац троје деце .
За министра правде предложен је Ненад Вујић .
Рођен је 26. октобра 1966. године у Лозници .
Завршио је Основну школу „ Јован Цвијић ” у Лозници и средњу Правно - економску „ Марко Радуловић ” у Лозници .
Дипломирао је на Правном факултету Универзитета у Београду , где је стекао звање дипломирани правник .
Има положен правосудни испит .
Говори енглески језик .
Од 2010. године је директор Правосудне академије .
Од 2013. године био је члан , а од децембра 2017. до децембра 2019. председник Комисије за реформу правосуђа .
Од маја 2021. године координатор је Кластера 1 у приступним преговорима с Европском унијом .
Члан је радне групе за израду закона о Правосудној академији од августа 2024. године .
Од септембра 2005. до децембра 2009. године био је директор Правосудног центра за обуку у Београду ( претеча Правосудне академије ) .
Од октобра 1999. до априла 2000. радио је као правни саветник у Фонду за хуманитарно право .
Пружао је правну помоћ избеглицама , расељеним лицима , водио прикупљање података и писао извештаје о нестанку и киднаповању Срба на Косову и Метохији .
Био је задужен и за извештавање о стању права етничких мањина .
Године 1997. и 1998. радио је као правни саветник у Југословенском комитету правника за људска права у Београду , од 1994. до децембра 1997. године радио је у Центру за демократску транзицију .
Вујић је специјалиста за људска и мањинска права , права избеглица и расељених лица , радних и синдикалних права , као и за заштиту људских права према Европској конвенцији и стандарду УН .
Добитник је Годишње награде за 2018. годину Српског удружења за кривично право .
За министарку заштите животне средине предложена је Сара Павков .
Рођена је 1992. у Новом Саду .
Дипломирала је на департману за биологију и екологију на Природно - математичком факултету у Новом Саду , где је тренутно докторанд и истраживач приправник .
Од 2022. године обављала је функцију државног секретара у Министарству за заштиту животне средине Републике Србије .
На ову позицију именована је са места шефа кабинета и посебног саветника за заштиту животне средине у истом министарству , на које је постављена у јуну 2021 , односно у новембру 2020 .
За 2020 / 2021. изабрана је за потпредседницу ЦОП 2026 – Конференција Уједињених нација , највећег светског самита посвећеног климатским променама .
За успех који је остварила током студија више пута је награђивана , између осталог и стипендијом Фонда за младе таленте „ Доситеја ” за школску 2014 / 2015. годину .
Поред студија , које је завршила са просечном оценом 9,74 , док је на мастер студијама остварила просечну оцену 10 , паралелно се образовала и кроз похађање семинара и едукација на тему екологије , од којих је више од половине имало међународни карактер .
Од 2013. до 2020. године била је координатор више од 20 различитих пројеката цивилног друштва у области заштите животне средине .
Аутор и коаутор је 11 научних и стручних радова из области заштите животне средине .
Додељена јој је повеља за најистакнутијег ђака генерације опште - спортског смера Гимназије „ Јован Јовановић Змај ” у Новом Саду школске 2010 / 2011 .
У Српској напредној странци је од 2012. године .
Члан је Председништва СНС-а од новембра 2021. године .
Говори енглески и служи се немачким језиком .
За министарку грађевинарства , саобраћаја и инфраструктуре предложена је Александра Софронијевић .
Рођена је 1961. године у Београду .
Дипломирала је на Правном факултету Универзитета у Београду .
Има положен правосудни испит .
Од 2014. године до данас је , у континуитету , државни секретар у Министарству грађевинарства , саобраћаја и инфраструктуре .
Од 2012. до 2014. године била је помоћник министра грађевинарства и урбанизма , одговорна за рад Сектора који се бави издавањем грађевинских и употребних дозвола , лиценцама из области грађевинарства , енергетском ефикасношћу у зградарству , грађевинским земљиштем , управно - правним надзором из области грађевинарства и државног премера и катастра .
У периоду од 2004. до 2012. године била је помоћник министра у Министарству за капиталне инвестиције , Министарству инфраструктуре , Министарству заштите животне средине , рударства , просторног планирања и урбанизма .
Од 1987. до 2004. у градској општини Савски венац обављала је дужности саветника , помоћника начелника и начелника за имовинско - правне , грађевинске и комунално - стамбене послове .
Претходно је две године радила као адвокатски приправник у области грађанског и кривичног права .
Добитник је признања „ Наледа ” за 2023. годину за унапређење услова за инвестиције и градњу .
Удата је и мајка једног детета .
За министарку унутрашње и спољне трговине предложена је Јагода Лазаревић .
Рођена је 1969. године у Београду , где је завршила Осму београдску гимназију .
Образовање наставља на Студијама пословне економије и финансија на Вебстер веб - универзитету у Женеви и Бечу .
Као студент генерације , дипломирала је 1991. у звању бечелор оф артс , а на основу нострификације Економског факултета у Београду из 1996. године признато јој је звање дипломираног економисте .
Од 1993. до 2008. године радила је у породичној фирми .
Од 2008. до 2012. године радила је у Сектору за билатералну економску сарадњу Министарства економије и регионалног развоја , а потом од 2012. године у Министарству спољне и унутрашње трговине и телекомуникација на пословима билатералне економске сарадње с Немачком , Аустријом . Швајцарском , Француском , САД , Канадом , Великом Британијом .
Од јуна 2013. године до априла 2014. године била је посебни саветник за економске односе с иностранством потпредседника владе и министра спољне и унутрашње трговине и телекомуникација , а од априла 2014. године до октобра 2020. године посебни саветник за економске односе с иностранством потпредседника владе и министра трговине , туризма и телекомуникација .
Од октобра до новембра 2020. године радила је као шеф Одсека за Европу и прекоокеанске развијене земље у Сектору за билатералну економску сарадњу Министарства трговине , туризма и телекомуникација у звању вишег саветника .
Децембра 2020. године именована је за в. д. помоћника министра трговине , туризма и телекомуникација за билатералну економску сарадњу .
Од новембра 2021. запослена је у Министарству спољних послова , Сектору за економску дипломатију , као заменик помоћника министра спољних послова за економску дипломатију у звању министра саветника .
Одлуком Владе РС постављена је за в. д. помоћника министра спољних послова за економску дипломатију , почев од 11. јуна 2022. године .
Од 2023. године има звање амбасадора .
Од септембра 2018. до фебруара 2021. године била је генерални комесар Републике Србије на Светској изложби Експо 2020. Дубаи .
Водила је преговоре о закључењу споразума о слободној трговини Србије с Турском ( 2017 ) , Евроазијском економском унијом ( 2019 ) и Великом Британијом ( 2020 / 21 ) , била је копредседавајућа Мешовитог комитета Србија - Турска за спровођење ССТ Србија - Турска и Заједничког експертског комитета за економску сарадњу с Аустријом .
Редовни је предавач на Дипломатској академији Министарства спољних послова .
Говори енглески , француски и италијански и активно се служи немачким језиком .
За министра информисања предложен је Борис Братина .
Рођен је у Београду 25. августа 1960 .
Ванредни је професор Филозофског факултета Универзитета у Приштини с привременим седиштем у Косовској Митровици , на којем ради од 2002. године .
Био је апсолвент Електротехничког факултета у Београду , на смеру за Техничку физику и Одсеку за нуклеарну технику , пре него што је почео да се бави филозофијом .
Од избора у звање доцента предаје Савремену филозофију и онтологију .
Био је члан Савета факултета , уредник студентског часописа „ Филстуд ” и повереник је Српског филозофског друштва за Косово и Метохију .
Синиша Мали наставља да обавља функцију министра финансија , на којој је од маја 2018. године .
Рођен је 1972. године у Београду , а дипломирао је и магистрирао на Економском факултету Универзитета у Београду .
Како се наводи у биографији на сајту Министарства финансија , магистрирао је и на Вашингтон јуниверсити у Сент Луису .
Био је градоначелник Београда од априла 2014. до маја 2018. године .
Претходно је обављао функцију председника Привременог органа града Београда .
Пре него што је постао градоначелник , био је специјални саветник за привреду и финансије у влади тадашњег премијера Александра Вучића .
Од 2001. до 2003. радио је као помоћник у Министарству за привреду и приватизацију и као директор Центра за тендерску приватизацију у Агенцији за приватизацију .
Током каријере радио је и као финансијски саветник у приватном сектору .
Ивица Дачић наставља да води Министарство унутрашњих послова .
Дачић је 2012. године био председник владе , а претходно је од 2008. обављао функцију министра унутрашњих послова .
Након избора 2014. изабран је за првог потпредседника владе и министра спољних послова и на тој функцији остао је до 2020. године , када је преузео функцију председника Народне скупштине .
Од 2006. је председник Социјалистичке партије Србије .
Дипломирао је на Факултету политичких наука Универзитета у Београду 1989. године на одсеку новинарство .
Братислав Гашић наставља да води ресор одбране , а у претпрошлој влади је обављао функцију министра унутрашњих послова .
Рођен је 1967. године у Крушевцу , а дипломирао је на Економском факултету Универзитета у Нишу .
За градоначелника Крушевца изабран је у јуну 2012. године .
Функцију министра одбране обављао је од 2014. до 2016. године , када је Народна скупштина изгласала његову смену .
За директора Безбедносно - информативне агенције изабран је 2017. године , а ту функцију обављао је до 2022 .
Министар спољних послова и даље ће бити Марко Ђурић , који је раније био амбасадор Србије у Вашингтону .
Од јуна 2012. до маја 2014. године био је саветник председника Србије за спољну политику , а у мају 2014 .
Влада Србије га је именовала за директора Канцеларије за Косово и Метохију .
Завршио је Правни факултет .
Дубравка Ђедовић Хандановић остала је на месту министра рударства и енергетике .
Рођена је 1978. године у Београду .
Дипломирала је банкарство и финансије на Економском факултету у Београду , а магистрирала финансије и менаџмент на Универзитету у Милану и УЦЛА Андерсон школи менаџмента у Лос Анђелесу .
На позицију министра енергетике и рударства дошла је с места члана Извршног одбора НЛБ Комерцијалне банке , где је била задужена за корпоративно и инвестиционо банкарство .
Знатан део каријере , од 2016. до 2021. године , провела је на позицији директорке Регионалног представништва Европске инвестиционе банке ( ЕИБ ) за западни Балкан , највеће мултилатералне финансијске институције на свету и једног од највећих кредитора земаља западног Балкана .
Татјана Мацура је остала министарка без портфеља .
Рођена је 1981. године .
Политичку каријеру започела је у покрету Доста је било .
Председница је удружења „ Маме су закон ” и предузетница .
Била је народна посланица од 2016. до 2020. године .
Адријана Месаровић остаће на месту министарке привреде и обављаће функцију потпредседнице владе .
Рођена је у Новом Саду 1981. године и мастер је економије .
Била је помоћник градоначелника Новог Сада од 2018. године и председница Тима за инвестиције града Новог Сада .
Каријеру је започела у банкарском сектору 2008. године у Дирекцији за пословне аранжмане у Сектору за корпоративно банкарство .
Била је вишегодишњи самостални стручни сарадник у Одељењу за велика предузећа у Сектору за рад са привредом , којим је касније и руководила .
Сарађивала је с Народном банком Србије , ресорним министарствима и има вишегодишње искуство у раду на финансијској консолидацији привредних друштава .
Јелена Жарић Ковачевић биће министарка за бригу о породици и демографију , а у претходној влади обављала је функцију министра за државну управу и локалну самоуправу .
Рођена је 1981. године у Нишу , дипломирала је на нишком Правном факултету , на којем је стекла и звање мастер правних наука .
Била је народна посланица у три мандата .
Била је адвокат до 2012 , када је постављена за заменицу секретара Скупштине града Ниша , а радила је и као одборник нишке општине Црквени крст .
Члан је Главног одбора СНС-а , а крајем 2021. изабрана је за чланицу Председништва .
Милица Ђурђевић Стаменковски биће нова министарка за рад , запошљавање , борачка и социјална питања , а у претходној влади обављала је функцију министра за бригу о породици и демографију .
Рођена је 1991. године .
На Факултету политичких наука Универзитета у Београду стекла је звање дипломираног политиколога , а суоснивач је српске странке Заветници .
Један је од аутора „ Платформе за обнову суверенитета ” на Косову и Метохији , организовала је и политичке скупове за очување Косова и Метохије у саставу Србије , а 2022. године била је председнички кандидат на изборима .
Досадашњи министар за рад , борачка и социјална питања Немања Старовић предложен је за министра за европске интеграције .
Раније је радио у министарствима спољних послова и одбране , а пре тога и у Канцеларији за Косово и Метохију .
Старовић је рођен 1982. године у Новом Саду .
Урадио је мастер на одељењу за историју Филозофског факултета Универзитета у Новом Саду .
Завршио је и Дипломатску академију МСП-а. Био је и помоћник градоначелника Новог Сада и члан Градског већа за урбанизам и заштиту животне средине .
Министар за јавна улагања и даље ће бити Дарко Глишић .
Рођен је 1973. године у Убу .
Завршио је Вишу грађевинско - геодетску школу у Београду , где је стекао звање инжењера геодезије .
У СРС се учланио 1997. године и одмах је изабран за потпредседника окружног одбора за Колубарски округ , а 2000. године за председника одбора .
За председника општине Уб први пут је изабран након избора 2012. године , други пут 2016 , а трећи пут 2020. године .
Један је од оснивача Српске напредне странке .
Два пута је био посланик у Народној скупштини , а за председника Извршног одбора СНС-а изабран је 2016 .
Никола Селаковић и даље ће бити министар културе , а у претпрошлој влади обављао је функцију министра за рад , запошљавање , социјална и борачка питања .
Обављао је дужност министра правде и државне управе од 2012. до 2014. године , а потом министра правде од 2014. до 2016. године .
Одлуком председника републике 2017. године постављен је на функцију генералног секретара председника републике , коју је обављао до 2020. године .
Након тога је до 2022. године био министар спољних послова .
На Правном факултету Универзитета у Београду завршио је основне и мастер студије .
Златибор Лончар , као и у претходној влади , биће министар здравља , а ту функцију је обављао и од 2014. до 2022. године .
Завршио је Медицински факултет у Београду 1997. године .
У Лондону , у болници „ Хамерсмит ” , завршио је специјалистички курс из хепатобилијарне хирургије .
Завршио је специјализацију из опште хирургије 2003. године , а 2009. уписао докторске студије .
Током 2011. завршио је и специјалистички курс из трансплантационе хирургије јетре у Кингс колеџу у Лондону .
Пре доласка на чело Ургентног центра био је начелник Интензивне неге на одељењу Хирургије и Клинике за ургентну хирургију .
Од 2010. године био је начелник Интензивне неге Ургентног центра , а од августа 2012. био је на функцијама директора Ургентног центра и помоћника директора Клиничког центра Србије за медицинска питања .
Члан је Председништва Српске напредне странке од 2014. године .
Хусеин Мемић остаје на функцији министра туризма и омладине , коју обавља од 2022. године .
Рођен је 1983. у Новом Пазару .
Дипломирао је на Факултету за физичку културу , а завршио је мастер студије из туризма и угоститељства .
Од 2012. године обављао је функцију директора Културног центра Новог Пазара .
Члан је и потпредседник Санџачке демократске партије .
Зоран Гајић остаје на функцији министра спорта , коју обавља од 2022. године .
Раније је био председник Одбојкашког савеза Србије од 2016. године , као и тренер у више клубова и репрезентација .
Рођен је 1958. у Панчеву .
Магистар је одбојке и едукатор одбојкашких тренера .
Милан Кркобабић остаје на функцији министра за бригу о селу , коју обавља од 2020. године .
Рођен је 1952. у Качареву , а дипломирао је на Економском факултету у Београду .
У периоду од 2008. до 2012. године обављао је функцију заменика градоначелника Београда .
У септембру 2012. именован је на функцију генералног директора Јавног предузећа „ Пошта Србије ” , коју је обављао до августа 2016. године .
Од августа 2016. до октобра 2020. године обављао је функцију министра без портфеља у Влади Србије задуженог за регионални развој и координацију рада јавних предузећа .
Један је од оснивача и председник Партије уједињених пензионера Србије ( ПУПС ) .
Новица Тончев и даље ће обављати функцију министра без портфеља .
Од 2008. до 2014. године био је председник општине Сурдулица , а од 2014. до 2020. године председник Скупштине општине Сурдулица .
У више наврата биран је за народног посланика .
Члан је Главног одбора Социјалистичке партије Србије од 2010 , а за потпредседника партије изабран је 2017. године .
Дипломирао је на Грађевинском факултету у Нишу .
Ђорђе Милићевић и даље ће обављати функцију министра без портфеља .
Биран за народног посланика у свим сазивима Народне скупштине од 2008. године .
Од 2016. до 2020. био је на функцији потпредседника Народне скупштине .
У четири мандата биран је за одборника Скупштине града Ваљева , а 2004. обављао је функцију потпредседника Скупштине општине Ваљево .
По занимању је дипломирани економиста .
У Социјалистичкој партији Србије од 1996. године , а од 2002. до 2021. обављао је функцију председника Градског одбора Ваљево .
Ненад Поповић и даље ће обављати функцију министра без портфеља .
Функцију министра за иновације и технолошки развој обављао је од 2017. до 2022. године .
Био је народни посланик у два мандата , а 2012. је изабран за потпредседника скупштине .
Обављао је функцију потпредседника Координационог центра Србије за Косово и Метохију од 28. јуна 2006. године до 15. маја 2007. године .
Од 20. фебруара 2006. године је на челу Економског тима за Косово и Метохију и југ Србије .
Током 2006. године постављен је на функцију потпредседника Координационог тела Србије за општине Прешево , Бујановац и Медвеђа , а 7. септембра 2007. године именован је за заменика председника овог владиног тела .
Политичку каријеру започео је у Демократској странци Србије , а по напуштању те странке 2014. године оснива Српску народну партију , на чијем је челу и сада .
Усаме Зукорлић и даље ће обављати функцију министра без портфеља .
Рођен је 1992. године у граду Константини у Алжиру .
На Интернационалном универзитету у Новом Пазару дипломирао је право , а затим је дипломирао педагогију и комуникологију на Факултету за исламске студије .
У том периоду обављао је функцију заменика директора Санџак телевизије .
После избора 2022. године изабран је за потпредседника Народне скупштине Србије , као и члана парламентарног Одбора за спољне послове , стабилизацију и придруживање .
Обављао је и функцију председника Групе пријатељства са Саудијском Арабијом .
Велики климатски самит у Глазгову у новембру 2021. године водила је Новосађанка Сара Павков , предложена за министарку заштите животне средине .
Тада председавајућа климатског самита одушевила је председника Србије Александра Вучића када га је на посебан начин поздравила у Глазгову .
Наиме , пред Вучићево обраћање рекла је : „ Велико ми је задовољство да пожелим добродошлицу свом председнику . ”
После говора , Вучић јој се захвалио , рекавши да је то нормалан начин да промовишете своју земљу .
