Одговор на потрагу за смислом 

М. Д.

Култура

У Галерији „Новембар” до 25. маја траје поставка уметнице Ане Кнежевић „Небо је пуно искри, све што нам треба је предалеко”, коју уређује Миа Давид, уметничка директорка и кустоскиња ове галерије.
Поставка укључује две најновије светлосно-звучне инсталације направљене посебно за простор галерије: „We lie among our atoms and I speak to you” и „There is no ground here”, а како је саопштено, на изложби су представљени и цртежи из серије „Micro Tuning”, који су постављени као амбијентална инсталација.
„Ана Кнежевић ствара уметност којом се повезујемо с нечим што је веће од нас. Са свемиром. Са чињеницом да је свемир у својој огромности сачињен од честица. С тим да смо честица, не више од тога. Да морамо да савладамо его. Да треба да волимо себе. Да је мир у томе. Зато је Анина изложба сада. Њен рад је безвремен, а истовремено дубоко повезан с оним што живимо у овом тренутку. Он је одговор на измицање тла под ногама. На страх од промене и неизвесности куда то води. Одговор на потрагу за смислом и стабилношћу”, истакла је Миа Давид у каталогу изложбе.
Иначе, Ана Кнежевић (Београд, Србија, 1976) интердисциплинарна је уметница. Завршила је студије сликарства на Факултету ликовних уметности у Београду (2002), а потом је студирала сликарство на Massachusetts College of Art у Бостону (2003–2004). Бави се светлосно-звучним инсталацијама, цртежима и ВР инсталацијама. Од 2017. године експериментише са медитативним просторним искуствима, истражујући нове територије које отвара ВР технологија. Добитница је CultureHub стипендије у Њујорку (2018), Награде „Полок-Краснер” (Њујорк, 2017), Награде „CEC ArtsLink” (Њујорк, 2012), као и београдске награде за цртеж Фондације „Владимир Величковић” (2009). Осим у бројним градовима Србије, самостално је излагала и у Њујорку, Бостону и Паризу. Њена дела налазе се у неколико колекција у Србији, међу којима су Музеј савремене уметности у Београду, Музеј у Смедереву, Музеј Рудничко-таковског краја, Винер штедише, Галерија „Надежда Петровић” у Чачку, Галерија „Хаос” и друге. Живи и ради у Њујорку од 2013. године.
 
