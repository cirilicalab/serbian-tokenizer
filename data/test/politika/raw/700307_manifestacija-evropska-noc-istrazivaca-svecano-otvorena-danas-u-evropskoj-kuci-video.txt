Манифестација „Европска ноћ истраживача” свечано отворена данас у Европској кући (видео)



Београд

Свечано отварање 16. „Европске ноћи истраживача” уприличено је данас у Европској кући у Београду и том приликом су организатори манифестације која се одржава и у 16 других градова Србије под слоганом „У току са науком” позвали посетиоце да истражују, сањају и стварају науку која је будућност.
Манифестацију су отворили амбасадор Европске уније у Србији Андреас фон Бекерат, државна секретарка у Министарству науке, технолошког развоја и иновација Републике Србије Марија Гњатовић, ученик Математичке гимназије у Београду Владимир Ђурица и координаторка пројекта РефоцуС ФЛОW Јасмина Несторовић Живковић.
Амбасадор фон Бекерат изјавио је да Ноћ истраживача слави науку захваљујући којој се проналазе изуми који живот чине здравијим, лакшим и узбудљивијим.
„Ово је прослава у којој наука излази из лабораторија и учионица да би сусрела све нас -  децу, ученике, студенте, родитеље, баке и деке. То је ноћ када можемо да видимо да наука и истраживање нису нешто апстрактно, нешто компликовано, већ нешто што утиче на све нас и што видимо у свом свакодневном животу”, рекао је Фон Бекерат.
Додао је да је да је вечерас у Београду на тој манифестација и његова омиљена научница - његова ћерка Лиза.
Истакао је да ова манифестација има за циљ да пробуди машту и радозналост код младих који имају прилику да и сами постану научници макар на један дан.
„Ко зна, можда се овде међу нама налази следећи Никола Тесла, или следећи Михајло Пупин, или нова Марија Кири. Можда ће баш неко од њих измислити технологију која ће заиста променити свет. Можда се баш вечерас међу нама налази будући српски добитник Нобелове награде. А овај догађај вечерас може бити управо оно што ће подстаћи ту особу да се заинтересује за науку и истраживање. То је разлог зашто Европска унија снажно подржава ову иницијативу”, рекао је Фон Бекерат.
Нагласио је да то што Србија организује „ноћ истраживача” доказује да Србија припада европској породици.
„То није само велики фестивал - то је стварни доказ да је Србија саставни део европске научне заједнице. Заједно са Европском унијом, Србија улаже у истраживање и иновације. Уз подршку Европске уније, српски научници спроводе више од 350 пројеката кроз програм Хоризонт Европа, где реформе и програми фонда за науку помажу у јачању институција и откључавању нових идеја. Ове бројке јесу импресивне, али оно што заиста има значај јесу идеје, открића и снови који све то омогућавају, јер у данашњем свету, управо нове идеје и научна открића покрећу развој економије, чине друштво зеленијим и свет дигиталнијим. То ствара нова квалитетна радна места и помаже друштву да иде напред и зато науку не треба посматрати као трошак, већ као улагање у бољу будућност”, закључио је Фон Бекерат.
Државна секретарка у Министарству науке, технолошког развоја и иновација Републике Србије Марија Гњатовић рекла је да та манифестације уједињује хиљаду истраживача и милионе грађана и да се вечерас шаље порука да је наука важна и да је део свакодневног живота.
„Поносни смо што ће се ове године у 16 градова наше земље одржати више од 220 активности, а Београд ће се придружити са богатим програмом на неколико локација. 'Ноћ истраживача' није само прилика да откријемо свет науке, већ и да покажемо да истраживачи нису удаљени од друштва. Они су његови активни учесници који својим знањем иновацијама, доприносе квалитету и беспрекорној свакодневици свих нас”, рекла је Гњатовићева.
Указала је да у Србији данас ради 12.000 истраживача на универзитетима, институтима и у привреди, као и да тимови из Србије учествују на више од 300 пројеката у Европи.
„То показује да наши истраживачи активно доприносе Европском истраживачком простору и да њихова енергија доноси њихово знање, расте и постаје део свакодневног живота”, рекла је Гњатовићева.
Додала је да су овакви догађаји важни за Министарство науке, технолошког развоја и иновација, јер показују капацитете нашег истраживачког система.
„Показују науку и друштво, повезују науку и друштво, отварају прилике за неке нове сарадње и инспиришу младе да се определе за научно-истраживачке каријере. Кроз пројекте, као што су Био4цампус, развој научно-технолошких паркова, али и разне друге иницијативе које подразумевају међународну сарадњу и сарадњу наших научно-истраживачких институција са тим угледним и препознатљивим институцијама у Европи и свету, у стварном окружењу у којем наука расте, постоје видљиви и стварни утицаји на живот грађана у Србији и свету, а истраживачи могу да развију своје идеје и повезују се са изгледима и прошлошћу”, рекла је Гњатовићева. 
Ученик Математичке гимназије у Београду Владимир Ђурица рекао је да је та школа најбоља школа на свету по броју освојених медаља на светским такмичењима будући да је за својих 59 година освојила више од 1.000 медаља.
„Само ове године освојила је око 80 медаља. Ученици су се такмичили из математике, али и из физике, програмирања, хемије, астрономије, историје и географије. Постоји више категорија такмичења, а постоје и посебне олимпијаде које служе да популаризују науку код припадница лепшег пола. Такмичења нам дају прилику да пропутујемо светом и да упоредимо своје знање и стекнемо ново”, рекао је Ђурица који је лауреат више награда и најсјајнијих одличја из различитих научних области.
Указао је да су му подршка били родитељи, пријатељи, професори и школа.
„Популаризација науке је веома важна за развој нашег друштва због тога што је свет који нас окружује базиран на истој. Наука је начин живота и начин размишљања”, рекао је Ђурица.           
Координаторка пројекта РефоцуС ФЛОW Јасмина Несторовић Живковић навела је да је ова манифестација догађај који повезује истраживаче и грађане, али и да инспирише младе генерације.
„У Србији Европска Ноћ истраживача сваке године окупља све већи број учесника, организација, партнера, а што је најважније заинтересоване грађане и различите генерације”, рекла је Несторовић Живковић.
Додала је да је ова манифестација позив свима да закораче у свет науке, постављају питања, уче, откривају и разумеју свеп око себе.
„Наука вечерас неће бити само у књигама, научним радовима и у лабораторијама, вечерас је наука ту пред вама спремна да вас инспирише”, рекла је Несторовић Живковић.
Посетиоце у Европској кући имају прилику до краја дана да сазнају како би данас изгледао оклоп једног витеза који се бори против електромагнетних таласа, какво је предзнање потребно за истраживачку лимунаду и докле су стигли научници из ИНН Винча у мисији решавања проблема третмана опасног тумора мозга.
Осим тога, посетиоци имају прилику да упознају најновији инструмент за праћење квалитета ваздуха и беспилотне летелице Феникса и Путника које су конструисали студенти са осам београдских факултета.
У Европској кући публику чека и робот Тиаго који опажа, учи и говори, први мобилни робот ове врсте у нашој држави.
Ноћ истраживача се обележава у више од 260 градова у 25 европских земаља и окупља више од 1,5 милиона посетилаца.
Организатори пројекта наводе да се поменута манифестација одржава истог дана широм Србије, а у научној авантури у Србији учествује 16 градова, на 55 локација, са преко 200 активности и више од 1.000 истраживача и тема које обликују светску будућност у области науке.
Осим у Београду, програм ће бити одржан и у Нишу, Новом Саду, Крагујевцу, Чачку, Крушевцу, Суботици, Смедереву, Пироту, Лесковцу, Рановцу, Зајечару, Свилајнцу, Кикинди, Шапцу и Инђији.
Ова научна авантура се ове године реализује кроз два пројекта: РеФоцуС ФЛОW и ТРАИЛС.
Координатор пројекта РеФоцуС ФЛОW (Роад то Фридаy оф Сциенце ФЛОWс) је Институт за биолошка истраживања "Синиша Станковић" Универзитета у Београду у партнерству са Центром за промоцију науке, Природно-математичким факултетом Универзитета у Нишу и Универзитетом у Крагујевцу.
Координатор пројекта ТРАИЛС (ТРАИН РЕСПОНСИБЛЕ АИ ЛЕАРНИНГ СОЦИЕТY) је Креативно едукативни центар у партнерству са Научно-технолошким парком Нови Сад, Удружењем научних комуникатора НАУКОМ, Високом школом струковних студија из Суботице и Центром за промоцију науке.
Пројекти су финансирани из програма "Хоризон Еуропе", највећег програма Европске уније за истраживање и иновационе делатности, а у оквиру потпрограма "Марија Склодовска-Кири".
Европској ноћи истраживача претходила је Европска недеља истраживача која је широм Србије организована од 22. септембра, а у склопу које је организован низ активности.
Прошле године у Србији је Европску Ноћ истраживача посетило 70.000 људи.
 
