Ивица Дачић : У случају породичног насиља неопходно потражити стручну помоћ
Друштво
Министар унутрашњих послова Ивица Дачић рекао је данас поводом најновијих случајева породичних убистава у Бајиној Башти , Нишу и Старој Пазови да сваки случај породичног насиља мора помно да се анализира .
Они који су изложени овој врсти насиља требало би да се јаве људима који могу да им помогну , како би покушале да се спрече трагичне последице .
„ Сваки потез из кога проистиче нека лоша намера , тако бар кажу стручњаци за ову област , требало би да се подели са неким ко би могао дати одређени користан савет .
Овакви случајеви су , нажалост веома тешки , јер је реч о члановима најуже породице ” , рекао је он за ТВ Прва .
Додао је да и у Министарству унутрашњих послова постоје експерти који се баве овим проблемима и који као саветници могу да помогну жртвама насиља у породици а да се тиме баве и друга министарства у Влади Србије .
„ Било би добро да се значајнија пажња посвети управо жртвама насиља , односно како да се оне понашају у одређеној ситуацији , да не дође до овако трагичних последица .
Наравно , овде ће се испитати све .
Када се овако нешто деси полиција увек ради на томе да се испита да ли је било неких пропуста у поступањима одређених служби , било да је реч о полицији , судовима , тужилаштвима или о неким службама које су задужене за овако нешто , које изричу мере , одређеним центрима који се тиме баве и тако даље ” , навео је .
Истакао је да Министарство унутрашњих послова има пуне руке посла и да се осим насиља у породици бави оним што се дешава на улиацама али и пожарима и још једном апеловао да се не пали ватра на отвореном .
„ Годинама , боље рећи деценијама , у нашим селима постоји традиција паљења стрњика .
То у оваквим условима може имати катастрофалне последице .
Тешко је угасити ватру при оваквим температурама , још ако постоји ветар а некада метеоролошке прилике не дозвољавају употребу хеликоптера у гашењу ” , рекао је он .
Навео је да је до ове године дневни рекорд био 200 пожара дневно , а да је 7. јула ове године у Србији забележено 628 пожара .
Указао је и да се ватрогасци спасиоци иначе ретко спомињу , а да су они прошле године спасили више од 1.300 живота .
У Бајиној Башти јуче је мушкарац убио супругу и сина , а потом извршио самоубиство , у Нишу је ухапшен М. Р. ( 75 ) због сумње да је ножем убио своју 74 - годишњу супругу , а у Старој Пазови жена је ухапшена због сумње да је усмртила супруга , преноси Танјуг .
