Јубиларна „ Удовица “ у Звездара театру
Б. Г. Т.
Култура
Представа „ Удовица живог човека “ Душана Ковачевића , са којом је Звездара театар започео јубиларну 40. позоришну сезону обележиће на матичној сцени „ Бата Стојковић “ у суботу увече , 24. маја ( 19.30 сати ) своје : 50. извођење .
Комад је премијерно изведен 8. октобра прошле године , а глумачку екипу чине : Јелена Ђокић , Сунчица Милановић , Нела Михаиловић , Миодраг Крстовић , Анђелика Симић и Душан Томић .
„ Удовица живог човека “ је Звездарина 94. премијера , а аутор и редитељ комада Душан Ковачевић овако га коментарише :
- Прича ове тамне комедије налик је на скоро све моје драме и филмове .
Садржај се скрива у самом наслову „ Удовица живог човека “ .
Да ли је то могуће ?
Јесте , ако некога сахранимо док је жив јер вам је нанео велики бол . 
И да би се тако тешка драма могла гледати потребни су елементи комедије , као кад се пије горак лек обложен слатким укусом .
Део глумачке екипе , такође се осврнуо на протекли период , прва играња комада и садашњи тренутак .
- Сада је лакше играти представу у смислу разумевања текста и односа , али самим тим и теже и страшније , јер све више схватам каква је то прича и судбина , напомиње млади Душан Томић који у представи тумачи лик Бате , док глумица Јелена Ђокић тврди да је сада , седам месеци од премијере много лакше , полетније и заносније играти „ Удовицу “ .
Чист ужитак је , каже , и за нас и за публику .
- Причали смо о томе како нико од нас није за овако кратко време дочекао 50. извођење неке представе .
За нас је то велики комплимент и због тога смо радосни и поносни , вели Миодраг Крстовић , а Нела Михаиловић додаје :
- Чини ми се да смо ми ту лакоћу играња освојили и на самој премијери .
Тако да не бих рекла да је лакше , већ све лепше и лепше .
Таква радост играња са колегама на сцени и магија , која се деси у размени са публиком је нешто што нас чини привилегованим што смо део ове представе .
У нади да ћемо је играти још дуго , дуго , честитам овај јубилеј Звездара театру , а и нама .
Сценограф представе „ Удовица Живог човека “ је Владислава Мунић Канингтон , а костимограф Драгица Лаушевић .
