Мали: Србија од данас део СЕПА – мањи трошкови за трансакције у еврима



Економија

Први потпредседник Владе Србије и министар финансија Синиша Мали изјавио је данас да је Србија од данас део Јединственог подручја за плаћање у еврима (СЕПА) и истакао да ћемо због тога имати много ниже трошкове трансакција у еврима.
"То значи да ћемо за трансакције у еврима имати много ниже трошкове, брже ће се све то одвијати. Негде је пројекција скоро пола милијарди евра укупних уштеда годишње за цео регион Западног Балкана, укључујући и Србију", рекао је Мали.
Навео је да ће се споразум о приступању СЕПА примењивати од маја 2026. године.
Нагласио је да је то велика и важна вест за грађане Србије и да представља можда и прву потврду Плана за Западни Балкан који Србија има са Европском унијом.
"Ово је конкретна корист за Србију и за њене грађане од пута ка Европској унији, али и ка даљем унапређењу животног стандарда. Нећемо одустати од даљег раста наше економије", поручио је Мали.
Он је навео да ово представља не само велику потврду исправности наше економске политике, која је превасходно усмерена ка убрзаном расту и развоју економије, него је и веома важна вест за обичног човека.
"Ово је и велики сигнал инвеститорима да наставе да долазе у нашу земљу, да отварамо фабрике, да улажемо у нашу инфраструктуру, да нам расту плате, да нам расту пензије", поручио је Мали, преноси Танјуг.
