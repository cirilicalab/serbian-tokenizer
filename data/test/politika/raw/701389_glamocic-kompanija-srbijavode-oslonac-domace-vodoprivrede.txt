Гламочић: Компанија "Србијаводе" ослонац домаће водопривреде



Економија

Министар пољопривреде, шумарства и водопривреде Драган Гламочић посетио је Јавно водопривредно предузеће "Србијаводе" и истакао да та компанија представља ослонац у систему водопривреде Србије, јер у њему директно и индиректно ради више од 2.500 људи што је, према његовим речима, снажан потенцијал за развој и безбедност грађана.
Гламочић је поручио да ће држава наставити да улаже у редовно одржавање водних система и додао да је за 2025. годину обезбеђен исти ниво буџетских средстава као и ове године, упркос смањењима у другим ресорима, пише на сајту ресорног министарства.
Директор ЈВП “Србијаводе” Горан Пузовић нагласио је да је предузеће спремно да реализује највеће пројекте у сектору - од изградње и реконструкције брана и акумулација до модернизације система за снабдевање водом више од пола милиона грађана.
Пузовић је додао да је посебан приоритет решавање проблема водоснабдевања у општинама на југу Србије, попут Блаца и Гаџиног Хана, као и да ће сарадња са локалним самоуправама бити настављена.
Министар Гламочић и директор Пузовић сагласили су се да је циљ заједничког рада унапређење управљања водним ресурсима, заштита становништва и имовине, као и стварање услова за равномерни регионални развој.
На састанку је посебно истакнута важност развоја система за наводњавање, посебно у воћарским регијама као што је Ариље, где је све већа потреба за инвестицијама у модерне системе за пољопривредне произвођаче.
