У току контрола једног великог домаћег трговинског ланца
Јелица Антељ
Економија
Месец дана је прошло од када је на снагу ступила Уредба о ограничавању маржи , али се атмосфера на тржишту не смирује .
Тржишна инспекција је непрекидно на терену , а у овом тренутку , како „ Политика ” незванично сазнаје , контролише се један велики домаћи трговински ланац .
То не значи да други могу да буду мирни , јер , како се више пута чуло од надлежних , недодирљивих неће бити и контроле се неће прекидати све док је уредба на снази , а то значи још најмање пет месеци .
Исто важи и за оне трговце за које је већ изречена новчана казна .
Једном кажњен не значи трајно решење проблема .
Како је то пре неколико дана изјавила министарка трговине Јагода Лазаревић , први репер утицаја ових мера ће се видети по стопи инфлације .
То ће показати прецизно колико су се корекције цена одразиле на смањење инфлације .
Додала је да сет мера није привремен и да се држава труди да уведе ред на тржиште , јер смо дошли до тога да имамо највише цене у региону , што је неприхватљиво .
– Добијамо доста коментара грађана , пратимо све , па и друштвене мреже , јер је ово мера која се дотиче сваког домаћинства у Србији , сваког грађанина , јер сви купујемо намирнице .
Треба слушати и критике , јер су нам оне важан индикатор да реагујемо – додала је Лазаревићева .
То колико је држава озбиљна у овој намери показују и казне за два трговинска ланца у укупном износу од 25,5 милиона динара због непоштовања уредбе о маржама .
Неке од критика на рачун државе које се ових дана чују у јавности су да је пре увођења Уредбе о ограничењу маржи требало спровести озбиљну анализу структуре цена по вертикали , како би се јасно утврдило где се та аномалија појављује и зашто на крају имамо толике марже и цене .
Трговци , с друге стране , незванично негодују што је прст уперен само у њих , јер је , како кажу , „ са бројевима лакше разговарати ” .
Да ли би можда кривца требало тражити и међу добављачима ?
Да ли је неко проверио колико износе трошкови пословања ?
Професор Економског факултета у Београду Љубодраг Савић каже да су добављачи свакако споредна карика , а трговци главна .
Непоштене пословне праксе попут „ првог пуњења полица ” , различитих намета које су увели како би направили велике профите не могу да се занемаре .
– Истина је да се у тржишној привреди не очекује да држава уређује тржиште , али је њена улога свакако да реагује када се појави било каква аномалија попут неоправданог раста цена .
Све стране компаније су у нашу земљу стигле тражећи дозволу од државе и требало би да разумеју која је њена улога .
Ја бих их питао да ли би им икада пало на памет да на овај начин формирају цене или да спроводе непоштене пословне праксе у земљама из којих долазе .
Колике би биле казне у њиховим матичним земљама ?
Драконске , сигуран сам – каже Савић .
Наш саговорник сматра да је држава до сада имала више прилика да ситуацију на тржишту реши , те да би тада избегла опаске како се користи нетржишним мерама .
Овако се , додаје , нашла у ситуацији да је пред њом неваспитано „ дете ” које је већ одрасло .
Међутим , нема логике ни у томе да се у трговцима тражи милосрђе , јер су сви ту да би зарадили , али не треба занемарити ни чињеницу да овдашњим купцима недостаје предузимљивости и више свести о томе колико они могу да утичу на трговце .
– Мало је оних који , на пример , знају да код нас послују и руски трговински ланци у којима се и домаћи производи могу купити по ценама које су понекад ниже 20 до 30 одсто .
Овакви трговци који послују на економији обима сигурно не могу да се упореде на било који начин са великим европским ланцима , али треба макар имати у свести да нешто , дакле , може да буде и јефтиније од онога што свакодневно купујемо у великим супермаркетима – каже проф. Савић .
Ових дана читаоци јављају да су цене почеле да падају и код малих трговина , које чак нису ни обухваћене мерама државе .
То показује да је уредба индиректно имала утицај и на мање трговине , које су иначе биле скупље .
