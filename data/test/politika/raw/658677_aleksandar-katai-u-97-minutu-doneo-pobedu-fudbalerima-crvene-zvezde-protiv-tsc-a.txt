Александар Катаи у 97. минуту донео победу фудбалерима Црвене звезде против ТСЦ-а



Фудбал

БАЧКА ТОПОЛА – Фудбалери Црвене звезде победили су вечерас у гостима ТСЦ резултатом 2:1, у мечу 21. кола Суперлиге Србије.
Фудбалери ТСЦ-а су на почетку меча, у другом минуту тражили пенал, након контакта између голмана Црвене звезде Ивана Гутеше и Марка Лазетића. Главни судија Ненад Минаковић је након ВАР провере одлучио да не досуди једанаестерац.
Звезда је повела у 29. минуту када је Лазетић постигао аутогол, после корнера који је извео Тими Макс Елшник.
Фудбалер Црвене звезде Бруно Дуарте је у 42. минуту погодио стативу, а претходно је голман ТСЦ-а Вељко Илић одбранио шут Андрији Максимовићу.
Максимовић је у 57. минуту постигао гол, али је главни судија Ненад Минаковић након ВАР провере поништио погодак.
"Црвено-бели" су у 72. минуту могли да дођу до другог гола, али је Мирко Иванић погодио стативу.
ТСЦ је изједначио у 81. минуту, када је Лазетић постигао гол после асистенције Престижа. Нападач Црвене звезде Шериф Ндиаје имао је прилику да у 91. минуту донесе победу Звезди, али је погодио пречку.
Гостујући тим је до победе дошао у 97. минуту голом Александра Катаија, који је искористио грешку голмана Илића.
Звезда се налази на првом месту на табели СЛС са 61 бодом, док је ТСЦ на седмој позицији са 28.
У следећем колу, Звезда ће дочекати Раднички из Крагујевца, а ТСЦ ће играти против Младости у Лучанима, преноси Танјуг.
