У Србији данас претежно сунчано и веома топло, температура до 40 степени



Друштво

У Србији ће данас, према прогнози Републичког хидрометеоролошког завода, бити претежно сунчано и веома топло. После подне на северу и западу земље очекује се променљиво облачно време, понегде са краткотрајном кишом или пљуском са грмљавином, уз мањи пад температуре. Дуваће слаб и умерен ветар, западни и југозападни, током дана у краткотрајном појачању.
Јутарња температура биће од 17 до 24 степена, а највиша дневна од 32 степена на северу до 40 степени на југу и истоку Србије.
У Београду ће бити претежно сунчано и веома топло време. После подне очекује се умерено наоблачење, али ће се задржати суво време. Дуваће слаб и умерен, западни и југозападни ветар. Јутарња температура биће од 21 до 24 степена, а највиша дневна око 36 степени, преноси Танјуг.
У уторак се очекује променљиво облачно време, местимично са кишом, пљусковима и грмљавином, уз пад температуре, а локално и са краткотрајним временским непогодама, док ће се само на југу и истоку већи део дана задржати суво и даље топло време.
У среду и четвртак биће променљиво облачно и осетно свежије, понегде са кишом, уз појачан северозападни ветар и максималне температуре у већини места од 21 до 25 степени. Од петка, 11. јула, очекује се претежно сунчано време и сваким даном све топлије, а крајем периода (14. јула) уз променљиву облачност понегде са краткотрајним пљусковима праћеним грмљавином.
 
