Помилована деканка Филозофског факултета у Нишу, хапшена и оптужена због мита



Политика

Председник Републике Србије Александар Вучић потписао је јуче помиловање за 13 особа.
Током јула 2024. у Нишу је спроведена опсежна акција СБПОК МУП-а Србије, а међу ухапшенима је била и деканка Филозофског факултета Универзитета у Нишу, Наталија Јовановић. Међутим, деканка је навела да не зна за које дело је ослобођена од кривичног гоњења.
- Измишља процес, нити има оптужнице, нити има суђења, нисам кривично гоњена, он мене помилује. Моју наклоност не може да добије нико ко крши закон. Вероватно је његов гест због тога што сам у жижи јавности да би бацио неку љагу на мене - рекла је Јовановић.
Током јула 2024. у Нишу је спроведена опсежна акција СБПОК МУП-а Србије, у којој су лишени слободе припадници организоване криминалне групе, осумњичени да су вршећи кривична дела примање и давање мита, трговина утицајем и злоупотреба службеног положаја, остварили високу противправну имовинску корист, намештањем тендера у корист нишког предузећа "Авенија систем" д.о.о, пише 24 седам.
Поред бившег државног секретара у министарству просвете Небојше Ранђеловића и власника поменутог предузећа Мирослава Влајковића, тада су ухапшени и руководиоци појединих нишких образовних установа, који су у саизвршилаштву са њима противзаконито намештали тендере и јавне набавке у корист Влајковићевог предузећа.
Међу ухапшенима је била и деканика Филозофског факултета Универзитета у Нишу, Наталија Јовановић, за коју су, поред осталих доказа, Мирослав Влајковић и одговорно лице у његовом предузећу Јелена Декић, у својим споразумима о признању кривице навели да је била укључена у њихове криминалне активности, тако да је по том основу против ње поднета кривична пријава.
