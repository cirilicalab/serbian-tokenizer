Маршеви у Немачкој: држава да постане способна за мир, а не спремна за рат



Свет

На традиционалним ускршњим мировним маршевима, хиљаде људи изашло је на улице широм Немачке. Њихови апели за мир, разоружање и дипломатију посебно су упућени новој влади.
"Ускршњи маршеви остају и у овим ратним временима кичма живог мировног покрета у земљи", изјавио је Вили фан Ојен из Информативне службе за ускршње маршеве у Франкфурту на Мајни.
Ови догађаји су важни, "јер су хитно потребни као отпор против наоружавања и ратова и за истинску „промену епохе” ка миру и међународној солидарности", пише "Дојче веле".
На Велику суботу, хиљаде људи демонстрирале су за мир на око 70 ускршњих маршева широм Немачке. Прве поворке кренуле су у преподневним часовима, између осталог у Дуизбургу, Мајнцу, Волфсбургу и Шверину.
Ове године ускршњи маршеви су посебно упућени новој влади и захтевају од ње да Немачка постане способна за мир, а не спремна за рат, рекао је Кристијан Гола из Мреже за мир.
"Уместо да се задужујемо и трошимо десетине милијарди евра на наоружавање, потребни су нам уговори о разоружању и мудра дипломатија", наводи он.
Такође се тражи и одустајање од планираног размештања америчких ракета средњег домета у Немачкој.
Према наводима организатора, широм земље је до Ускршњег понедељка планирано више од 110 демонстрација, митинга, бициклистичких тура и других облика акција – између осталог у Берлину, Бремену, Минхену, Лајпцигу и Штутгарту.
Ускршњи маршеви се у Немачкој одржавају од 1960-их година. Највећи одзив забележен је током 1980-их, у време Хладног рата, када су учествовале стотине хиљада људи. У последњим годинама мобилизација је била знатно слабија, делимично и због забрана окупљања током пандемије короне, преноси РТ Балкан.
