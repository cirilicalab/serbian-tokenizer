Прва меч лопта за Партизан

Л. Савић

Кошарка

Крај сезоне је све ближи, а Партизан је веома близу првог трофеја у две године. Имају меч лопту у рукама, а кош за пролаз у финале АБА лиге пробаће да остваре на туђем паркету. У питању је други меч полуфиналне серије са Дубаијем, у највећем граду Уједињених Арапских Емирата, који почиње од 17.30 часова по нашем времену.
Ове сезоне води се специфичан распоред нокаут фазе регионалног такмичења. Паузе између серија су дугачке, а унутар скоро па непостојеће. Само два дана прошло је између прве и друге утакмице, а за то време оба тима морала су да путују скоро пет хиљада километара како би одиграли меч у "Кока кола арени". Биће то трећа плеј-оф утакмица која се игра на овом паркету, а на њој ће домаћин морати да победи или заврши сезону.
Тренер Партизана Жељко Обрадовић поделио је утиске уочи друге полуфиналне утакмице за клупски сајт:
- Наставља се плеј-оф серија и кључна ствар је да заборавимо шта је било у првој утакмици, јер ће овде све бити другачије. Имамо искуство из регуларног дела првенства када су они одиграли изванредно. Знамо да нам је потребна још једна победа како бисмо прошли у финале, истакао је српски стручњак.
Дубаи је на свом терену сјајан у дебитантском наступу у АБА лиги. Нико од преосталих тимова није успео да слави у УАЕ, а једине екипе које су то учиниле ове сезоне биле су Мега и Цедевита Олимпија током лигашког дела такмичења. Што се тиче утакмица са Партизаном, арапска екипа је остварила предност у првој четвртини коју је успела да задржи у рукама до последњег звука сирене.
На тој утакмици нису остварили неку феноменалну статистичку победу, већ су на миран начин стигли до победе. Тимска игра преовладала је тада, јер се сваки играч Дубаија уписао у стрелце. Такође је било петорица двоцифрених у тој екипи, а најбољи учинак имао је Авуду Абас са 14 поена. Клуб из Хумске је, са друге стране, промашио чак 22 шута за три поена - што ј еможда био и главни разлог неуспеха у УАЕ.
Слика од пре три дана била је потпуно супротна, пошто су "црно-бели" били неумољиви иза линије 6,75 метара. на крају су славили са 30 разлике, па ће у овај меч ући са улогом апсолутног фаворита иако новонастала традиција није на њиховој страни. Уколико играју као што су то учинили у Београдској арени, победа се неће ни доводити у питање. Ипак, никад се не зна какав ће Партизан изаћи на паркет.
"Парни ваљак" ће морати да "прегази" свог противника без помоћи публике, што није нешто на шта су навикли против јаких екипа регионалног такмичења. Од четири пораза која су стекли током лигашког дела сезоне, три су била од преосталих на турниру - у улози госта. Али, овде је атмосфера другачија и улог далеко већи.
За крај, своја очекивања поделио је заменик капитена Брендон Дејвис:
- Биће то тешка утакмица за нас, неће бити лако да дођемо до сигурне победе. Они се боре да продуже серију, а ми смо дошли спремни и одлучни да остваримо победу, закључио је центар Партизана.
Без Мајка у Дубаију
Дисциплинска комисија АБА лиге одлучила је да казни Ајзеју Мајка са једном утакмицом суспензије због инцидента по завршетку првог меча полуфинала плеј-офа у ком је Канађанин упао у вербални сукоб са арбитрима. Самим тим, тренер Жељко Обрадовић неће моћи да рачуна на њега, а Мајк је такође кажњен и са две хиљаде евра. Партизан ће из своје касе морати да извади 500 евра због увреда које су навијачи довикивали током утакмице у Београдској арени.
Л. С.
