Посланици владајуће већине наставили расправу упркос ометањима опозиције
Политика
Посланици владајуће већине , уз константно ометање опозиције која је после бацања димних бомби то чинила звиждаљкама и вувузелама , наставили су расправу у Скупштини Србије о предложеним законима и истакли да им нико не може забранити да раде , преноси Танјуг .
Председница Скупштине Ана Брнабић обавестила је грађане и све који прате данашњи рад Скупштине да су посланици опозиције у салу унели нове вувузеле , али је поручила да им ништа неће помоћи да спрече рад парламента .
Посланик са листе „ Александар Вучић - Србија не сме да стане ” Марко Атлагић , говорећи о блокадама рада школа казао је да више од 90 одсто просветних радника „ изгара од љубави према деци и жеље да васпитавају децу ” .
„ Нико нам то не може забранити , никакви блокадери , пленуми , никакви Грухоњићи ” , поручио је Атлагић .
Истакао је да је данас председник Србије једини слободан владар у Европи , а Србија једина слободна земља .
„ Зато позивам све да радимо , позивам вас на јединство јер нам је отаџбина угрожена ” , казао је Атлагић .
Посланик Покрета социјалиста Ђорђе Комленски указао је да је на дневном реду данашње седнице још важних закона осим оних који се односе на Закон о високом образовању .
„ Имамо још важних закона , о државним службенцима , о платама државних службеника , о платама у јавним службама и закон о приступу информацијама од јавног значаја .
Они су једнако важни као и закони који су на прва четири места на дневном реду ” , казао је Комленски .
Како је навео , ти закони би требало да обезбеде ситуацију да они који су најбољи студенти , радници и даље имају интереса да раде у јавним , државним институцијама .
„ Један од закона који је индиректно везан за студентске захтеве јесте о слободном приступу јавним информацијама , а он би требало да омогући да се спречи одлив средстава из малих средина , које су оптерећене неформанлним захтевима о квази информацијама од јавног значаја ” , казао је Комленски .
Посланик Маријан Ристичевић навео је да је очигледно да опозиција ово ради да би се формирала прелазна влада и истакао да такве владе неће бити .
„ Очигледно је да је циљ ових терориста да им је политички циљ прелазна влада .
Од те превлазне владе нема ништа .
Нема те владе коју они могу водити ” , казао је Ристичевић .
Посланик Дејан Булатовић казао је да су опозициони посланици физички кренули да се обрачунавају са посланицима владајуће већине и члановима владе , као и да су кренули на жене .
„ Жене су данас повређене у парламенту .
У Скупштини се бране институције , а они су то покушали да оборе ” , казао је Булатовић .
Посланик посланичке групе „ Александар Вучић - Србија не сме да стане ” Драган Николић је рекао је да ће власт испунити сва четири захтева студената .
Он је студентима поручио да су овде да би им , како је рекао , помогли да изађу из лавиринта у који су ушли .
„ Сва четири захтева ће бити испуњена , три већ јесу .
Овај четврти ћемо испунити .
Још колико до петка усвојићемо закон , оно што је договорено између академске заједнице и парламента Србије ” , рекао је Николић .
Истакао је да су се у Скупштини Србије , како је рекао , данас десила два покушаја убиства са веома озбиљним последицама за посланицу Јасмину Обрадовић , која се , како је рекао , бори за живот и да очекује реакцију полиције и тужилаштва .
Рекао је и да се нада да ће контрареволуција коју је најавио председник Вучић прочистити све државне органе и запитао како је могуће да опозиција унесе у Скупштину Србије димне бомбе , сузавац , вувузеле и остало .
