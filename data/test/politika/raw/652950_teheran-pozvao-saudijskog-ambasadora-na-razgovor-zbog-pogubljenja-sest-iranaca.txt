Техеран позвао саудијског амбасадора на разговор због погубљења шест Иранаца



Свет

Иранске власти су данас позвале на разговор амбасадора Саудијске Арабије у знак протеста због погубљења шест Иранаца, осуђених на смрт због трговине дрогом, саопштила је иранска дипломатија.
Техеран је пренео амбасадору свој јак протест после тих егзекуција, које је описао као неприхватљиве и кршење правила међународног права, наводи се у саопштењу Министарства спољних послова.
Саудијске власти погубиле су шест Иранаца осуђених на смрт због трговине дрогом, пренела је данас тамошња агенција СПА.
Иранци су погубљени у Дамаму, на истоку Саудијске Арабије, јер су прокријумчарили хашиш у земљу, наводи се у саопштењу власти у којем се не прецизира датум смрти.
У 2024. години, 117 људи је погубљено због трговине дрогом у Саудијској Арабији, према подацима АФП на основу званичних података.
Саудијске власти покренуле су кампању против дроге 2023. године, низом рација и хапшења.
Дипломатски односи Ирана и Саудијске Арабије, суспендовани на седам година, настављени су у марту 2023. после приближавања договореног под окриљем Кине.
Саудијска Арабија је 2016. прекинула везе са Ираном након што су њену амбасаду у Техерану и конзулат у Машхаду напали демонстранти због погубљења саудијског шиитског свештеника Нимра ал-Нимра.
Саудијска Арабија је држава која је погубила највише затвореника у свету 2023. године, после Кине и Ирана, навела је међународна невладина организација Амнести интернешенел.
 
