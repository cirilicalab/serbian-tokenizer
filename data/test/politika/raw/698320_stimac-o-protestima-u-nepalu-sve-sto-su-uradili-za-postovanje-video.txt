Штимац о протестима у Непалу: „Све што су урадили – за поштовање“ (видео)

Политика онлајн

Србија

Бивши кошаркаш и један од вођа насилних протеста у Србији, Владимир Штимац изазвао је бурне реакције након што је у гостовању једном подкасту изразио поштовање за поступке демонстраната у Непалу, који су претходних недеља изазвали хаос и крвопролиће у тој земљи.
У свом излагању Штимац је оценио да је „све што су урадили демонстранти у Непалу за поштовање“ и да је реч о народу који се „усудио да дигне глас против власти која их је газила“.
Подсетимо, протести у Непалу резултирали су смрћу више од 70 људи, премијер је поднео оставку, а насиље је кулминирало паљењем зграде парламента. У једном од најтежих инцидената, супруга бившег премијера страдала је у пожару након што су демонстранти запалили њихову кућу.
Званични извештаји говоре о катастрофалним последицама – економија је разорена, на хиљаде људи остало је без посла, а нова влада обећава реформе у покушају да се смири ситуација.
Штимчеве речи изазвале су снажне полемике, будући да је изричито подржао насилне методе демонстраната који су оставили земљу у хаосу. Његово упозорење да би „још горе ствари“ могле да се догоде у Србији додатно је узбуркало јавност.
 
