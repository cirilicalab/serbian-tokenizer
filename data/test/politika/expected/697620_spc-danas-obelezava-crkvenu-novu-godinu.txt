СПЦ данас обележава Црквену нову годину
Јована Миловановић
Друштво
Српска православна црква обележава данас Црквену нову годину .
Такође , 13. септембра по грегоријанском , али првог септембра по јулијанском календару , прославља и Преподобног Симеона Столпника .
Први Васељенски Сабор определио је да црквена година почиње првога септембра .
Овај месец је био код Јевреја почетак нове грађанске године , месец збирања плодова и приношења жртви благодарности Богу .
У време овога празновања Исус Христос је ушао у синагогу у Назарету , отворио књигу пророка Исаије и прочитао речи : “ Дух је Господњи на мени ; за то ме помаза да јавим еванђеље сиромасима ; посла ме да исцелим скрушене срцем ; да проповедам заробљенима отпуштење и слепима прозрење ; да ошустим потлачене ; да огласим годину милости Господње . ”
Важност септембра истиче се у историји хришћанства и по томе што је у њему цар Константин Велики одржао победу над Максенцијем , непријатељем вере Христове , а тој победи следовала је слобода хришћанске вероисповести у целој римској царевини .
Дуго је и грађанска година у хришћанском свету рачуната као црквена од првог септембра , све док се није пренела на први јануар најпре у западној Европи , а потом и у Русији у време Петра Великог и остале православне земље .
Сусотион и Марта , родитељи Светог Симеона , васпитавали су га у хришћанском духу .
Још као дете , одлазио је у цркву , а након службе на неко усамљено место и своје слободно време проводио у молитви .
Напустио је родитељски дом веома рано отишавши у манастир , где се свима покоравао и служио , живећи строго , узимајући храну само једном седмично .
Његова слава се разнела свуда и почели су му долазити многи , доносећи своје болеснике ради исцељења , истеравања демона ... Сви су се радосни враћали својим кућама , славећи Бога Свети .
Када би исцелио некога , светитељ је увек говорио : “ Прослављај Бога који те исцелио и никако се не усуђуј рећи да те Симеон исцели , да те што горе не снађе . ”
Временом , постало му је тешко и сазидао је себи стуб на коме је почео живети у посту и молитви .
И би први Столпник .
Тај први стуб био је висок шест лаката , а временом му људи почеше дизати један по један стуб којима се он као лествицама пењао ка небеском свету , трпећи много на њима од кише .
Провео је много година у свом подвигу , одликовавши се и даром пророшства .
Чинио је многа чудеса и исцељења за свога живота и после упокојења .
Када су часне мошти положене на припремљену носиљку , желећи да узме на благослов неколико длака из свете његове браде , патријарх пружи руку , а она му се осуши .
Тек након усрдних молитви , рука патријархова постаде здрава .
Примивши светитељево тело , мештани Антиохије су га однели у велику цркву .
Догодило се много чудеса и исцељења на гробу .
На месту где је био његов стуб подигнута је прекрасна крстолика црква и велики манастир , те се тако испуни обећање да никада неће напустити своје место .
Изнад стуба се јављала велика и сјајна звезда која је обасјавала цео крај .
То свето место било је неприступачно за жене и строго се пазило да женска нога не крочи ни на праг .
Једном се једна жена усудила , преобучена у мушко , да дотакне праг црквени , али истог тренутка пала је мртва .
Од тада ни једно женско није прилазило ни близу ограде .
