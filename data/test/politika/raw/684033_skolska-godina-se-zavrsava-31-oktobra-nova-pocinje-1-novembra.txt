Школска година се завршава 31. октобра, нова почиње 1. новембра



Друштво

Сенат Универзитета у Београду донео је данас одлуку да школска 2024/2025 година на овом универзитету буде завршена 31. октобра за основне студије, док ће се на мастер, докторским и специјалистичким студијама школска година завршити 14. новембра.
У складу с тим, школска 2025/2026. година на основним студијама почеће 1. новембра и трајаће до 30. септембра 2026. године, док ће на студијским програмима другог и трећег степена нова школска година почети 15. новембра и трајати до 14. октобра 2026. године, наводи се у саопштењу Ректората УБ.
На седници је донета и допуна Одлуке о броју студената који се уписују на студијске програме за школску 2025/2026. годину. 
Такође, усвојена је допуна мишљења о броју буџетских студената за упис у прву годину основних студија, као и измена политике уписа за школске 2024/2025. и 2025/2026. године.
Сенат је размотрио и предлоге факултета у вези са напредовањем наставника, промовисао нове редовне професоре и одобрио продужење радног односа појединим наставницима. 
Како се наводи, у звање гостујућих професора Универзитета у Београду изабрани су истакнути стручњаци са универзитета у Шведској, Француској, Хрватској, Италији и Сједињеним Америчким Државама. 
Усвојене су и измене и допуне студијских програма на Фармацеутском факултету, а донета је и одлука о додели награда за најбоље студентске научно-истраживачке и стручне радове у 2024. години.
После састанка који су председник Владе Србије проф. др Ђуро Мацут и ректор Универзитета у Београду Владан Ђокић одржали 9. јуна саопштено је да су постигли договор о предстојећим активностима на основу кога ће Влада и БУ предузимати активности неопходне за организацију пријемног испита за упис нове генерације бруцоша, који је планиран да се реализује у последњој недељи јула 2025. године.
Мацут и Ђокић одржали су састанак и јуче, а Ђокић је изјавио је рекао да су договорене квоте за буџет за школску 2025/26. годину и да ће бити исте као и прошлих година, а да ће Влада Србије потврдити то на седници која ће бити одржана до краја недеље.
