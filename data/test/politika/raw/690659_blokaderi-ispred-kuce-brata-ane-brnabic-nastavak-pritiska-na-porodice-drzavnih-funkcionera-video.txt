Блокадери испред куће брата Ане Брнабић: наставак притиска на породице државних функционера (видео)

Политика онлајн

Политика

Последња у низу акција блокадера и припадника тзв. „зборова" кулминирала је вечерас када се протестна колона упутила на адресу породичне куће у којој живи брат председнице Народне скупштине Србије, Ане Брнабић. Овим потезом, још једном је показано да за организаторе ових скупова не постоје границе када је у питању притисак на носиоце највиших државних функција – па чак ни када се он врши преко чланова њихових породица.
Учесници протестне шетње, у оквиру акције назване „Правда спава, ви нећете", дошли су испред породичне куће Брнабић, залепили памфлете на капију и гласно скандирали, упркос чињеници да су у том тренутку у кући боравили чланови породице, укључујући малолетно дете. Како наводе медији, поруке на памфлетима одражавале су ставове дела опозиције и садржале увреде на рачун функционерке и њене породице.
Овакво понашање, ма колико било шокантно за грађане, нажалост не изненађује. Ради се о наставку већ устаљене праксе самозваних активиста и блокадера, који све чешће прелазе границу између политичког активизма и директног личног застрашивања. Уместо дијалога, ови протести све више попримају обрисе организоване кампање притиска, усмерене ка дискредитацији и угрожавању личне безбедности јавних личности.
Председница Народне скупштине Ана Брнабић поручила је да је овакво поступање дубоко недопустиво и опасно. 
„Они не долазе испред институција – долазе испред кућа, где живе мала деца. Ово није политика, већ методологија застрашивања. И то се више не сме толерисати", поручила је Брнабић.
Методе које се све чешће користе – од блокада улица, покушаја физичког онемогућавања улаза у институције, до сада већ редовних „посета" приватним адресама државних званичника – показују да је циљ ових окупљања много шири од изражавања грађанског незадовољства. Реч је о систематском подривању државних институција, уз све чешће злоупотребе деце и породица као колатералне мете.
Остаје да се види како ће институције државе одговорити на овакво кршење јавног реда и мира, и да ли ће оне које себе називају борцима за правду коначно позвати на одговорност – за методе које немају никакве везе ни са правдом, ни са демократијом.
 
