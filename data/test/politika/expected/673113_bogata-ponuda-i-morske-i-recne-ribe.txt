Богата понуда и морске и речне рибе
И. Аџић
Београд
Пијацама се ових дана , у последњој недељи васкршњег поста , шири мирис прженог шарана , пастрмке , ослића , скуше … Многи суграђани ову седмицу проводе на посној храни , а већини су риба и производи од рибе синоним за трпезу која није мрсна , уобичајена .
И они који не практикују да посте уочи празника , на Велики петак се придржавају традиције припремања рибе , пребранца , пите са кромпиром или печуркама .
Зато се сваке године у данима пред Бадњи дан и Велики петак прода више рибе него за пола године .
Домаћи потрошачи нису чести купци ове најздравије намирнице , а и ако је конзумирају , гледају да купе већ припремљену .
Знају то трговци на пијацама и ових дана су рибарнице добро снабдевене , а цене се нису значајније мењале .
Цене већ испржене рибе и рибљих производа су шаренолике .
По комаду за пастрмку је потребно издвојити до 180 динара , а димљена је и до 260 .
Парче скуше је 120 , а за 100 грама филета ослића требало би платити 260 динара .
Нешто скупљи је печени бранцин – за само 100 грама потребно је 300 динара .
У пијачним рибарницама потрудили су се да сада обезбеде богату понуду и речне и морске , али и свеже и замрзнуте ове намирнице .
Риба се продаје , како смо навикли , на килограм , али ако муштерија тражи на комад – није ни то проблем .
Међу најскупљим врстама на нашем тржишту је лосос и познат је по томе што има прилично вишу цену у односу на остале рибе .
За килограм купци би требало да планирају трошак од око 3.000 динара , па зато и онај ко одлучи да се почасти једном од најздравијих намирница која обилује витаминима и минералима , пазари тек две , три шницле , онолико колико ће људи бити за столом .
Од скупљих риба , по речима једне од продавачица , најпродаванији су бранцин који кошта 2.290 динара и орада чија је цена од 1.690 до 2.290 .
Килограм туне је 3.690 , а иста количина козица је 2.450 динара .
Пастрмка је до 1.000 динара по килограму .
Килограм домаћег шарана на пијацама је око 900 до 1.000 динара , а килограм очишћеног и упакованог на акцијским снижењима је 500 до 600 .
Једна од убедљиво најтраженијих риба је ослић и стаје око 600 динара , а скуша иде до 800 .
И маркети су добро припремљени па су замрзивачи пуни очишћене , вакуумиране рибе .
Цене су ту нешто ниже у односу на пијаце , а многи су последњих дана ставили овај производ на додатне акције .
Паковање од две пастрмке кошта 480 динара , а килограм је од 600 до 700 .
За 400 гарама белих козица потребно је и до 1.000 динара , а за килограм треба одвојити и 2.500 .
