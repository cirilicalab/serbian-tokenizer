Крагујевчанка осма жртва фемицида од почетка године
К. Ђорђевић
Друштво
Четрдесетједногодишња Биљана С. из Крагујевца осма је жртва фемицида од почетка ове године .
Њу је убио бивши супруг са којим има двоје деце , а медији наводе да је она више пута пријављивала насиље надлежним институцијама , због чега је њему 5. маја издата хитна мерa забране приласка и комуникације са жртвом .
Само недељу дана касније , он је ту забрану прекршио и убио своју бившу супругу , након чега је покушао самоубиство .
Статистика породичне патологије сведочи да су половину свих фемицида који су се догодили ове године починили синови који су убили своје мајке .
Подаци Центра за подршку женама говоре да је од 2010. године у породично - партнерском односу убијено више од 330 жена , а њихова анализа сведочи да се свака трећа жена раније обраћала институцијама система за помоћ .
Статистика која сведочи да осам од десет жена страда од руке мушких чланова породице постаје још болнија када се иза ње помоле лица више од 400 деце која су у последњих десет година остала без мајки и одрастају са доживотним жигом да им је отац убица – неки од њих наставили су живот са бакама и декама , други одрастају у хранитељским породицама , а неки малишани детињство проводе у домовима за децу без родитељског старања .
Бројке такође упозоравају да је у претходној деценији трећина жена убијена ватреним оружјем , а анализа Аутономног женског центра такође говори да се свака трећа убијена жена претходно обраћала институцијама тражећи подршку .
Системске пропусте надлежних институција у овим случајевима утврдио је заштитник грађана у својим извештајима објављеним 2016. године и 2018. године .
У њима се наводи да запослени у институцијама најчешће пропуштају да проследе информације о пријави насиља другим институцијама чија је надлежност да пруже заштиту женама и деци , не подносе кривичне пријаве или захтеве за изрицање мера заштите када жене одбију да поднесу пријаву против насилника , пропуштају да провере да ли насилник поседује оружје , пропуштају да процене ризик од насиља по живот жене или то раде неадекватно или пропуштају да направе план услуга и мера заштите и подршке за жртве насиља .
Све су то разлози због којих удружење грађанки „ Фемплац ” захтева од надлежних да се фемицид уведе као посебно кривично дело , како би се спречила категоризација на „ лака ” и „ тешка ” убиства .
Оне подсећају да није свако убиство фемицид – фемицидом се сматра оно убиство које се деси у интимном партнерском односу и које почини ( бивши ) муж или партнер или се оно деси у породичном контексту , у коме треба да постоји љубав , сигурност и поверење .
Истраживање које је урадила ова невладина организација показује да је скоро у трећини случајева фемицида суд доделио казну од 10 до 15 година .
Удружење такође тражи од надлежних успостављање независног тела за праћење фемицида ( Femicide Watch ) , како би се обезбедило прикупљање података о убиствима жена који ће бити доступни јавности и уједно обезбедити рад институција и побољшати систем заштите жена од насиља .
Они такође захтевају да се успостави јединствен , централизован и транспарентан систем прикупљања података о насиљу над женама и упозоравају да доступни подаци МУП-а говоре да се у протеклих пет година број догађаја насиља у породици и других родно заснованих облика насиља креће између 27.000 и 29.000 .
Удружење „ Фемплац ” од надлежних такође тражи да обезбеде делотворну процену ризика у пријављеним случајевима родно заснованог насиља према женама , као и ефикасну заштиту и информисање жртава .
