Српску је изградила српска слога

Младен Кременовић

Регион

Од нашег сталног дописника
Младен Кременовић
Патријарх српски Порфирије истакао је у обраћању на свечаној академији у Бањалуци да је Српска прошла кроз различита искушења и распећа, али да то носи и васкрсење, јер се у страдању налази и тријумф победе. Указао је на симболику постојања Српске од 33 године, колико је имао и Исус Христос током боравка у овоземаљском животу, а тада је пострадао и васкрсао, нагласивши да мир у себи носи и праштање и искање опроштаја.
„Да разумемо да смо једни другима потребни, да слушамо једни друге, да се коригујемо у односу на другачије мишљење, да нема раздора међу нама”, истакао је Порфирије, истакавши да не можемо бити мирни ако наш комшија има немир.
Председник Скупштине РС Ненад Стевандић рекао је да су грб Немањића и химна „Боже правде”, које су Српској 2006. отели и забранили, службено враћени пре 10 дана, истакавши да ће све што се покушава отети, бити још снажније брањено. Рекао је да је историја српског народа с ове стране Дрине до стварања Српске била историја страдања и погрома. Подсетио је да су концентрациони логори били на многим местима и да је српски народ, уз јеврејски, био међу првима који су у њима страдали. „Једини концентрациони логори за децу били су за српску децу у НДХ. И опет победисмо и дочекасмо ослобођење које се брзо претвори у одрицање од своје културе и традиције у Југославији”, нагласио је Стевандић, додавши да је српски народ „више пута дошао до ослобођења, али никако до уједињења”.
„А онда су 1991. на нас кидисале и муслиманско-хрватске бригаде и регуларна хрватска војска и муџахедини, а богами и НАТО, којем смо 1994. и 1995, док је на нас сипао уранијумске бомбе, у самоодбрани оборили прве авионе. Ваљда ће нам опростити што се нисмо предали већ смо се ипак бранили”.
Председник Владе Србије Милош Вучевић рекао је да се крајем прошлог века пред новим таласом страдања, јавила српска слога која је сачувала домове, огњишта и изградила РС. Истакавши да она „није дар милости великих сила већ материјализација надања, жртава и стремљења генерација Срба који ходају овом земљом”, рекао је да су хиљаде мученика уградиле себе у небеску правду која се зове Република Српска.
На свечаној академији позвао је на српску слогу истакавши да није чудо што се баш у Бањалуци може учити о насушној потреби српске слоге. Подсетивши да је Дејтонски споразум донео мир и зауставио патње свих народа у БиХ уваживши реалност на простору БиХ, приметио је да данас многи свесно покушавају да тај споразум сруше.
„Република Србија, предвођена председником Вучићем, нудила је и нуди бројне иницијативе и пројекте на корист свих народа у БиХ. Но, они су по правилу одбијани из одређених центара моћи који не одражавају интересе свих народа на овим просторима. Само заједно можемо градити бољу будућност за све народе, а силно греше они који мисле да ће понижавањем српског народа изградити одржив мир и стабилност”, закључио је Вучевић.
Србија као гарант Дејтонског споразума, додао је, чврсто стоји на позицији да су било какве промене могуће само уз сагласност три конститутивна народа у БиХ и два ентитета.
„И да нам забране и авионе, кола, камионе и возове, дошли бисмо поносни код вас пешке, поносни и захвални свима који су живот дали за Републику Српску”, навео је премијер Србије. Напоменуо је да се све оно што се дешава у Бањалуци прелива на Београд и обратно, као што се збивања на Косовској Митровици преносе на Републику Српску.
Истакавши да је у прошлости било пуно оних који су револуцијама Србима рушили деценије друштвеног и привредног развоја, Вучевић је навео да таквим револуционарима ништа није свето. „На те поделе рачуна Курти и они за које Србија никад није довољно мала. Немоћни да сруше Србију споља, покушавају да изврше дестабилизацију изнутра”, истакао је, додавши да верује у будућност Балкана који ће бити повезан економијом, а не рововима, те да Србија нуди руку свим народима.
Српски члан Председништва БиХ Жељка Цвијановић подсетила је да је 9. јануара 1992. поручено да ћемо поносно корачати путем слободе, а никада више погнуте главе на путу без повратка, у колонама смрти. „Највеће поштовање и захвалност дугујемо борцима Војске РС, припадницима полиције Српске и породицама погинулих и несталих бораца”, навела је истакавши да је то завет због којег данас нико од нас нема право да Српском тргује, без обзира на све притиске, санкције, уцене и претње.
„Упркос удруженом деструктивном деловању појединаца из политичког Сарајева и иностраних кругова, Српска данас има више пријатеља у свету него што је икада имала”, нагласила је Цвијановићева.
Бањалука је јуче била окићена заставама Српске и Србије. Пре свечане академије положени су венци на Споменик палим борцима Војске РС. Венци су положени и на Тргу палих бораца НОР-а. На Војничком спомен-гробљу „Нови Зејтинлик” у Сокоцу одата је почаст борцима. У улици која води према том гробљу развијена је застава Српске, дужине 200 и ширине седам метара.
