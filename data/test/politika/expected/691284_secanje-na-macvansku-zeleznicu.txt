Сећање на мачванску железницу
Писма читалаца
Сада већ подалеке 1951. године изграђена је 14 километара дугачка и као стрела права железничка пруга од Богатића , мачванске „ престонице ” , до села Петловача .
Овде се спајала са старом железничком линијом Београд – Рума – Шабац – Бања Ковиљача .
У исто време урађен је и земљани колски пут поред пруге који су махом користили сељаци за долазак на своје њиве у најближој околини .
Како у то време и у овом крају није било много добрих путева , а ни аутобуског саобраћаја , овдашње становништво масовно је користило нови воз за своја путовања .
Сељани најчешће за одлазак у Шабац или Лозницу ради одређених послова и обавеза , ученици после распуста проведеног у селу код родитеља за повратак на наставу у Шабачку гимназију и друге школе , а студенти за одлазак у Београд на факултете .
Осим путничког , нови воз је коришћен и за интензиван теретни саобраћај : одвожени су пшеница , кукуруз , сунцокрет , шећерна репа и други пољопривредни производи , а довожени разни индустријски производи , грађевински материјал и разноврсна роба за овдашња трговинска предузећа .
Међутим , како је време одмицало , мењале су се и саобраћајне прилике у овом крају .
Многи некадашњи макадамски путеви су асфалтирани , а из наших фабрика ФАП у Прибоју и ТАМ у Марибору пристизали су камиони домаће производње који су више него воз почели да се користе за превоз разноврсног терета .
У таквој ситуацији , због смањеног обима посла , железница је била принуђена да обустави превоз терета и настави да обавља само превоз путника .
Али и њих је бивало све мање .
Наиме , житељи овог краја , уместо возом , све више су до жељених одредишта путовали аутобусима на новоотвореним линијама , а доста њих је за ту сврху користило и све бројније сопствене аутомобиле .
У таквим околностима , због опадања броја путника , мачванска железница је постајала све мање рентабилна , да би на крају завршила свој радни век и заувек отишла у историју .
После неког времена уклоњени су и шине и прагови за које су биле причвршћене па је ускоро дуж трасе којом је воз саобраћао изникло разнолико растиње : ниско шибље , трновито жбуње , коров , папрат и висока трава .
У новонасталу шикару и густи зелени парлог убрзо су се уселили гмизавци , пољски глодари , осе , мрави , бубе , инсекти .
У парлог је зарастао и земљани пут , јер су земљорадници после извршене комасације земљишта до својих њива долазили другим правцима .
Ова невесела слика из мачванске равнице већ годинама се не мења и не зна се докле ће опстајати .
Недавно , гледајући како и овог лета дуж некадашње пруге буја и шири се својеврсна зелена џунгла , присетили смо се с носталгијом времена кад је овуда свакодневно јездила захуктала локомотива , чији се продорни звиждук ширио околином заједно с грајом путника у возу .
Света Јокић ,
Београд
