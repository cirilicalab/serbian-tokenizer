Преминула Габи Новак



Регион

Поп дива Габи Новак преминула је данас у 89. години живота, пренео је Танјуг.
Габи Новак је својом каријером представљала златну еру југословенске поп музике и уз Бисеру Веленталић била најзначајнији представниг градске поп песме.
Новак је рођена 8. јула 1936. године у Берлину у Немачкој. Живела је у главном граду Хрватске, Загребу и била је поп и џез певачица.
Габи Новак је за себе говорила да је хрватска и југословенска певачица забавне музике. Певачица је хрватско-немачког порекла, јер је отац Ђуро са острва Хвар, а мајка Елизабета Рајман из Берлина. Певала је у хору Емила Косете и захваљујући томе обишла цео свет. У слободно време је певала и играла у КУД-у "Јожа Влаховић".  Упоредо је студирала графику на Примењеној уметности. Прво се запослила као графичарка у новинарској кући "Вјесник", а затим у "Загреб филму" као цртач и сценограф.
Радила је на цртаним филмовима, учила је текстове песама напамет и певушила их је. Сарађивала је са врсним уметницима попут Лабаша, Љерке Њерш, Кудуза, и других.
На прославама Нове године су гледали цртане филмове, а Габи је певала па се, упркос успешној каријери, са носталгијом сећала тог периода. Позајмила је глас девојчици у филму "Бенко Каменко" и тада ју је запазио словеначки музичар Бојан Адамич који ју је позвао да гостује на концертима "Биг бенда" у Љубљани.
Уследили су наступи на фестивалима уз помоћ којих је градила своје име и сазревала као певачица.
На Бледском фестивалу је извела дует са америчким џезером Луј Армстронгом.
Што се њене дискографије тиче ту су - „Пјева Габи Новак" из 1961. године, „Габи" из 1970. године, „Габи" из 1971. године", „Само жена" из 1974. године, „Габи 77" из 1977. године, „Највећи успјеси" из 1978. године, „Габи & Арсен" из 1980. године, „Габи" из 1982. године, „Нада" из 1985. године, „Храбри људи" из 1988. године, „Ретроспектива" из 1993. године,  "Адресе моје младости" из 1997. године, „Пјесма је мој живот" из 2002. године, „Пјева Габи Новак" из 2003. године и „Златна колекција" из 2006. године.
Габи Новак иза себе имала је два брака. Први је био са композитором Стипицом Калогјерим који је трајао неколико година. Певачица је 1958. године упознала југословенског певача, писца, књижевника, композитора и аранжера, Арсена Дедића, за кога се удала 1973. године и добила сина Матију.
Пошто је одрастао уз звуке очевог клавира, Матији није остало ништа друго него да постане музичар. Уписао је клавир на Академији у Грацу, одсек џез. У Хрватску се вратио као велика звезда и сарађивао је са родитељима. Певачица је једном приликом изјавила да никада није осећала да је у сенци свог супруга јер су, пре брака, обоје били формирани певачи. Заједничко им је било то да су музици озбиљно приступали, а он јој је помогао да издржи у периодима када није имала хит.
Габи је 1964. године добила понуду од агента из Париза да тамо гради каријеру.  Тада је први пут присуствовала концерту француског певача Шарла Азнавура.  Композитор Серж Леман јој је урадио две песме за синглицу, али на крају је одлучила да се врати у Југославију.
Габи је 2013. године са колегиницама Терезом Кесовијом и Радојком Шверко одржала два концерта под називом „Ноћ дива" у Босанском културном центру у Сарајеву.
Годину дана касније су наступале у концертној дворани Ватрослав Лисински у Загребу.
Терезу је упознала 1961. године на Опатијском фестивалу где су извеле нумеру „Очи" за коју су добиле прву награду.
Локнер: Габи Новак је била права дама домаће забавне музике
Певачица Габи Новак (1936-2025) била је права дама југословенске и хрватске забавне музичке сцене, оценио је данас музички публициста и новинар Бранимир Локнер. Поводом вести о смрти Новак, Локнер је рекао Танјугу да је прва фаза њене каријере укључивала поп, твист и друге жанрове шездесетих, потом ублаженији вокални џез.
Према његовим речима, током година се мењао њен стил и окушала се и у шансони, „што се може ивидети из композиција које је радио њен супруг Арсен Дедић (1938-2015)”.
Локнер је рекао да Новак није била окренута само једној музичкој форми, а њен музички опус што се тиче дискографије, посебно сингл плоча, veoma је богат и била је присутна на сцени у континуитету.
Према његовим речима, извођење песме „Вино и гитаре” Габи Новак „остало је до данас једним од највећих екс-Yу евргрина из шездесетих година”.
„У првој фази каријере је била комерцијалнија, а каснији њен приступ није имао ту комерцијалност, али је била призната и цењена. Увек су је сматрали дамом”, истакао је Локнер.
Према његовима речима, Новак је на домаћој музичкој сцени била учесник бројних фестивала забавне музике, а док су је служиле године њена каријера је била праћена релеватном дискографијом.
 Локнер је додао да су „њене најплодоносније године биле у креативном смислу у другој половини шездесетих и првој седамдесетих година”.
 
