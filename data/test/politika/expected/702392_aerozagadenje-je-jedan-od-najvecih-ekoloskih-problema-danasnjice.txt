Аерозагађење је један од највећих еколошких проблема данашњице
Д. С. В.
Друштво
Готово 99 одсто светске популације удише загађен ваздух , што чини аерозагађење једним од највећих еколошких проблема данашњице , који додатно појачава негативне последице климатских промена , успорава привредни развој и смањује пољопривредну продуктивност .
„ Поводом Међународног дана чистог ваздуха , представници Владе Србије , Европске уније и Уједињених нација ( УН ) окупили су се јуче у Кући Уједињених нација у Београду под овогодишњим глобалним слоганом ’ Трка за ваздух .
Сваки удах је важан ’ ” , саопштено је из канцеларије УН у Србији .
Иако се овај дан глобално обележава 7. септембра , наша земља га је обележила јуче како би се истакле националне и локалне иницијативе и ојачала сарадња на унапређењу квалитета ваздуха .
„ Чист ваздух никада не би требало да буде привилегија – то је право свих нас .
Загађење ваздуха директно утиче на наше здравље и благостање , а ипак га је могуће спречити .
Решења су нам надохват руке – чистија енергија , бољи систем управљања отпадом , зеленији градови и одрживији превоз .
Сваки корак који предузмемо чини стварну разлику – за наше здравље , за наше заједнице , за нашу економију и за будућност наше деце ” , поручила је Матилде Морд , стална координаторка Уједињених нација у Србији .
Квалитет ваздуха остаје озбиљан изазов у Србији и широм западног Балкана .
Многи градови и даље бележе нивое загађења који су изнад европских и међународних стандарда , нарочито током зимских месеци , кад се због грејања и саобраћаја ствара видљив смог .
Министарка заштите животне средине Сара Павков истакла је да у борби против овог глобалног проблема ни Србија није изузетак , као и да је унапређење квалитета ваздуха један од главних приоритета владе .
„ У сарадњи с ЕУ , кроз програм ИПА 2020 , набављена је савремена опрема за унапређење мониторинга квалитета ваздуха и испоручена на 41 локацију у 28 општина .
Паралелно с тим , ове године је усвојен и нови закон о заштити ваздуха , а наставили смо и с применом мера за чистији ваздух .
Само кроз јавне конкурсе за замену котларница од 2021. године уложено је око 1,8 милијарди динара и замењено готово 200 котларница .
Такође , обезбедили смо кредитну линију од европских партера вредну 50 милиона евра , за улагања у локалне самоуправе у којима су бележене повишене емисије .
Само кроз сарадњу , солидарност и заједничку акцију можемо дати пун допринос унапређењу квалитета ваздуха ” , рекла је министарка .
Србија је , како је указано на конференцији , већ начинила важне кораке , укључујући и усвајање новог националног климатског плана НДЦ 3.0 ( Национално утврђени допринос 3.0 ) , којим се обавезала да ће до 2035. године смањити емисије гасова с ефектом стаклене баште за више од 40 одсто у односу на ниво из 1990. године .
Овај план није само климатски циљ , већ и развојна и инвестициона мапа пута , која тежи да усклади Србију са стандардима ЕУ и њеним циљем да постане држава чланица .
„ Чист ваздух није луксуз , већ основно људско право и темељ здравог друштва .
Европска унија одлучно стоји уз Србију и њене грађане у суочавању с овим изазовом .
Кроз ’ Зелену агенду за западни Балкан ’ снажно подржавамо реформе и улагања усмерена на смањење загађења , обезбеђивање чистије енергије и развој одрживог транспорта ” , изјавио је Андреас фон Бекерат , шеф Делегације и амбасадор Европске уније у Србији .
На догађају су учествовали и представници УНЕП-а , УНДП-а , Уницефа , СЗО и УНЕЦЕ-а , говорећи о темама одрживе мобилности , здравља деце , јавног здравља и регионалне сарадње .
Учесници су нагласили да загађење ваздуха не познаје границе и да само заједничким улагањима времена , ресурса и напора можемо да обезбедимо чист ваздух за све .