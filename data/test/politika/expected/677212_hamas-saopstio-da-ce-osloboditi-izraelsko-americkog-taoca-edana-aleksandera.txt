Хамас саопштио да ће ослободити израелско - америчког таоца Едана Александера
Свет
ГАЗА – Палестинска милитантна група Хамас ослободиће израелско - америчког таоца Едана Александера као део настојања да се постигне споразум о прекиду ватре у Појасу Газе и омогући улазак хуманитарне помоћи у енклаву , изјавио је данас шеф Хамаса Халил Ал - Хаја .
Он је рекао за Ројтерс да су Катар , Египат и Турска уложили заједничке напоре да се олакша ослобађање Александера .
Ал Хаја је истакао да је Хамас спреман да одмах почне интензивне преговоре и да уложи озбиљне напоре да се дође до споразума о окончању рата у Појасу Газе и размени талаца за палестинске затворенике у израелским zatvorima .
Претходно је неименовани високи палестински званичник рекао данас за Ројтерс да Хамас преговара са администрацијом Сједињених Америчких Држава у вези са прекидом ватре у Појасу Газе и уласком хуманитарне помоћи у палестинску енклаву .
Израел је 2. марта блокирао улазак помоћи у палестинску енклаву , преноси Танјуг .
Израелска војска обновила је нападе на Појас Газе 18. марта након два месеца прекида ватре који је почео 19. јануара .
