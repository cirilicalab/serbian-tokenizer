Стојковић: Дошли смо у Тирану да победимо



Фудбал

ТИРАНА – Селектор фудбалске репрезентације Србије Драган Стојковић рекао је пред сутрашњи меч против Албаније да су „орлови” дошли у Тирану да победе.
Србија први меч у квалификацијама за Светско првенство 2026. године у групи К игра против Албаније сутра од 20.45.
Албанија је већ одиграла два меча и има три бода, док Србија тек сада стартује у квалификацијама због учешћа у баражу за опстанак у А Лиги нација.
Стојковић је рекао да одлично познаје ривала.
"Гледали смо доста утакмица Албаније. Увек је утисак исти, да су добро организовани. То што су играли на ЕП говори довољно у прилог томе. Краси их агресивност, за коју морамо да нађемо одговор. Рекао сам већ играчима, да не помињем имена, да су заиста квалитетни. Стракоша је одличан голман, Ђимшити одличан штопер и то показује. Све што су играчи морали да знају о противнику, добили су од нас. Да бисмо победили Албанију, морамо да будемо много, много, много, много добри. То је просто и једноставно. Не можемо да победимо, ако не играмо добро", рекао је Стојковић.
Он је додао да нема много дилема око састава.
"Све што је било потребно за ову утакмицу, одрадили смо у ових пар дана. Јако сам задовољан како су играчи изгледали на терену. Сачекаћемо још сутрашњи дан, данас имамо званични тренинг. Ако све буде у реду, састав који имам у глави биће сутра од старта на терену", нагласио је Стојковић.
Питање једног српског новинара односило се на то да ли селектор размишља о оставци у случају пораза од Албаније, преноси Танјуг.
"Ми никад не калкулишемо, бар ја не. Освојићемо онолико бодова колико будемо заслужили, а ми смо дошли у Тирану да победимо, не да играмо нерешено и урадићемо све да дођемо до ње. Мало ниси нормалан, кад то питаш... Уопште не размишљам на ту тему, тако да не знам одакле вам та идеја", љутито је одговорио Стојковић.
