Ђоковић: Мој последњи меч у Мадриду, могао би да буде



Тенис

МАДРИД – Да ли је ово био мој последњи меч у Мадриду? Могао би да буде. Нисам сигуран да ћу се враћати, тако да, не знам, рекао је најбољи српски тенисер Новак Ђоковић после пораза од Италијана Матеа Арналдија (6:3, 6:4).
"Не знам шта бих рекао. Мислим, вратићу се, само можда не као играч. Надам се да није последњи меч, али би могао да буде", рекао је Ђоковић.
Српски тенисер је поновио да није имао велика очекивања у главном граду Шпаније.
"Надао сам се да могу да одиграм један меч више него у Монте Карлу. Ово је помало моја нова реалност, морам да кажем. Да победим меч или два, а не да размишљам о томе како ћу доћи до каснијих фаза турнира. То је у потпуности други осећај у односу на онај који сам имао у "20 плус" година професионалног тениса, тако да је то за мене велики ментални изазов", истакао је Ђоковић.
То је круг живота и каријере, једног тренутка морало је да се деси, нагласио је троструки шампион Мадрида.
"Сада покушавам то да користим као силу која ће ме гурати убудуће. Наравно, рекао сам то много пута, гренд слемови су за мене најважнији турнири. То не значи да нисам желео да победим овде. Наравно да јесам, али желим да на гренд слемовима покажем свој најбољи тенис. Нисам сигуран да ћу то моћи на Ролан Гаросу, али ћу дати све од себе", поручио је Ђоковић, преноси Танјуг.
