Више од 2.000 родитеља потражило помоћ од Алиментационог фонда
Катарина Ђорђевић
Политика
Исплата из Алиментационог фонда , која је кренула крајем августа , у пракси се показала као релативно брза и ефикасна – почетком августа стигли су први захтеви јавним извршитељима , а крајем августа легле су прве уплате .
Брзина уплате зависи од самих повериоца , односно од тога да ли ће и када одобрити јавним извршитељима да уђу у овај поступак .
Оно што је важно јесте да овај механизам пружа финансијску сигурност деци – да не остану без средства за живот док траје поступак принудне наплате од родитеља дужника , каже за „ Политику ” Татјана Мацура , министарка без портфеља задужена за родну равноправност , борбу против насиља над женама и економско и политичко оснаживање жена .
„ Пракса ће , сигурна сам у то , показати да ће фонд унети дозу сигурности и олакшања онима који су пролазили кроз године неизвесности и исцрпљивања , често улазећи и у конфликтне односе са бившим партнерима који избегавају ову обавезу .
Kада погледамо укупне статистичке податке , знамо да је реч најчешће о женама којима су из различитих разлога бивши партнери ускраћивали ову обавезу и практично их излагали и економском насиљу ” , указала је министарка .
Подсећа да је максималан износ који се из Алиментационог фонда исплаћује одређен законом и тренутно износи око 25.000 динара , и додаје да је важно нагласити да не добијају сви родитељи исти износ .
„ Фонд не исплаћује новац произвољно , већ се износ одређује на основу правоснажне судске одлуке – дакле , тачно онолико колико је дужни родитељ обавезан да плаћа , али не више од законског максимума .
На тај начин обезбеђује се да свако дете добија онолико колико му по закону припада .
Важно је нагласити и то да су родитељи који су били суочени са овим проблемом и до сада могли да покрену поступке и туже дужнике и ( ли ) добију бесплатну правну помоћ у локалним самоуправама , али исто тако не можемо занемарити и праксу која каже да су то ретко чинили , а најчешће због тога што су страховали да се иначе компликовани односи са бившим партнерима додатно не закомпликују ” , објашњава Татјана Мацура .
На питање шта представља основни проблем приликом наплате алиментације од дужника , она каже да велики број њих избегава своје законске обавезе – неки се формално воде као да немају приходе , фиктивно су незапослени , односно раде „ на црно ” , док поједини намерно пребацују имовину на друга лица како би избегли принудну наплату .
Разлози за то су бројни , а њено искуство говори да то чине зато што не разумеју суштину алиментације .
Наиме , алиментација је право детета , а не оно што такви родитељи претпостављају – прилика да други родитељ профитира и да новац користи за личне потребе .
„ Зато је постојање Алиментационог фонда пресудно – он обезбеђује да дете не чека да се све околности сложе у компликованим међуљудским релацијама и одмах добија оно што му законски припада .
Подаци говоре да се до сада више од 2.000 особа које имају проблем са наплатом алиментације јавило контакт центру Министарства за бригу о породици и демографију , у оквиру којег се могу добити све потребне информације у вези са функционисањем Алиментационог фонда .
У највећој мери јављале су се жене , с обзиром на то да и статистички подаци из пописа 2022. године говоре да је однос једнородитељских породица био један према четири , у корист жена које самостално брину о деци , односно да у Србији живи више од 320.000 мајки и око 90.000 очева који се непосредно брину о детету или деци .
Око половине једнородитељских породица кроз друге анкете су наводили да имају проблем добијања алиментације од другог родитеља ” , каже наша саговорница .
То што је број заинтересованих на самом почетку већи од 2.000 , објашњава Мацура , говори да постоји значајна потреба за фондом .
„ И да вероватно не грешим ако кажем да је увођење овог механизма заштите деце заиста вест године .
За 2025. годину , односно за другу половину ове године ( јер је закон у том периоду ступио на снагу ) у буџету Србије је за примену Алиментационог фонда предвиђено 500 милиона динара .
То значи да држава стоји иза ове мере не само декларативно већ и финансијски ” , напомиње она .
Kада се тај износ , како наводи , подели на хиљаде деце којима је подршка потребна , постаје јасно да је ово тек први корак , да ће држава пажљиво пратити реалне околности и да ће се током примене прилагођавати потребама оних који имају проблем , деци и родитељима .
„ Добра вест је да су слична законска решења у државама у региону и шире довела до повећане наплате , али и да се смањио отпор да се у јавности говори и о другим аспектима овог проблема .
Односно о томе да родитељи који избегавају финансијске обавезе најчешће избегавају и све друге обавезе које подразумевају бригу , пажњу и провођење времена са својим дететом или децом , а то понекад има веће последице на децу него недостатак финансија .
Зато је одговоран приступ и партнерство са медијима , али и са организацијама цивилног друштва важно када је у питању подизање свести о овом проблему ” , закључује министарка за родну равноправност , борбу против насиља над женама и економско и политичко оснаживање жена .
Директорка Центра за маме Јована Ружичић истиче да је њен утисак да је Алиментациони фонд постављен на добре ноге , и додаје да нема логичних проблема у његовом функционисању .
„ Оно што представља реални проблем јесте наплата алиментације , јер су родитељи невероватно довитљиви када је у питању избегавање давања новца за своје дете .
Неки од њих преписују своју некретнину на туђе име – најчешће на неког члана своје породице , а неки са послодавцима праве договор да им плату исплаћују на руке , или да се на текући рачун исплаћује мањи износ или минималац , док се остатак даје на руке .
Велики број млађих родитеља спада у фриленсере и пријављују мале приходе , па се не може ући у траг њиховој реалној заради .
Све су то фактори који отежавају наплату алиментације ” , закључује Ружичићева .
