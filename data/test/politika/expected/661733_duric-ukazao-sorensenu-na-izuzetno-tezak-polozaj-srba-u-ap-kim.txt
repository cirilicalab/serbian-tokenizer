Ђурић указао Соренсену на изузетно тежак положај Срба у АП КиМ
Ј. Ф.
Политика
Министар спољних послова Србије Марко Ђурић указао је јуче на састанку са новоименованим специјалним представником ЕУ за дијалог Београда и Приштине Петером Соренсеном на изузетно тежак положај српског народа у АП КиМ и истакао да Приштина упорно одбија да испуни обавезе из Бриселског споразума .
Ђурић је , на састанку на маргинама Минхенске безбедносне конференције , честитао Соренсену ступање на функцију специјалног представника ЕУ за дијалог , наглашавајући њен значај како за Србију тако и за регион у целини , саопштено је из Министарства спољних послова .
Шеф српске дипломатије истакао је да Београд очекује добру сарадњу са специјалним представником и да ће наставити да буде конструктиван партнер у дијалогу , пренео је Танјуг .
Ђурић је изразио очекивање да ће се са Соренсеном ускоро састати у Београду .
Истакао је да је режим Албина Куртија отворено поручивао да не жели да омогући формирање заједнице српских општина , кључног елемента Првог бриселског споразума .
Ђурић је навео да Београд очекује да ће ангажман специјалног представника ЕУ бити усмерен ка стварању услова за спровођење договореног и продуктиван дијалог у процесу нормализације односа .
Ђурић се у Минхену састао и са генералним секретаром Савета Европе Аленом Берсеом , са којим је разговарао о актуелној ситуацији у Србији и политичком тренутку , спровођењу реформских процеса на европском путу Србије , као и о ситуацији у АП Косову и Метохији .
Ђурић је Берсеу пренео да се положај Срба у АП КиМ може окарактерисати као најтежи до сада , истичући да је то директна последица једностраних Куртијевих потеза , који су ескалирали у последњем периоду .
Ђурић је Берсеу захвалио на подршци коју Савет Европе већ две деценије пружа реформском процесу у Србији , додавши да наша земља остварује добру сарадњу са Канцеларијом Савета Европе у Београду .
Марко Ђурић је разговарао и са породицама талаца отетих на југу Израела и апеловао да они у најкраћем могућем року буду ослобођени .
Поздравио је све напоре предузете у том правцу , као и досадашња ослобађања талаца и подсетио да се међу таоцима налази и српски држављанин Алон Охел , истакавши да је Србија упутила апел међународној јавности за његово хитно ослобађање .
Министар је поновио да Србија стоји уз породице свих који су отети у нападу Хамаса на Израел и да се нада да ће се таоци ускоро вратити својим породицама .
