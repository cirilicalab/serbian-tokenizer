Хоћу-нећу – јануарски испитни рок

 Др Срђан Ђорђевић*

Друштво

У принципу, хороскопе не читам. Но, баш данас ми западе за око бомбастичан наслов у једном од прекобројних таблоида о томе да се треба посебно чувати једног или више од укупно  неколико нарочито ризичних јануарских дана. Нисам се ни усудио да кликнем даље, јер управо размишљам ког датума ће почети пријава за јануарски испитни рок, а ког датума би требало да буде мој термин за испитивање. Рекох себи, нек иде живот, па куд пукло да пукло и ако ти датуми буду управо они злокобни и упозоравајући из хороскопа.
Поводом очекиваних испитних датума нисам посве сигуран ни да ли су студенти сигурни шта би им одговарало. Они који блокирају или подржавају блокаду факултета мисле да би се одржавањем јануарског испитног рока у време кад му јесте време – обесмислила блокада. Они који не блокирају и не подржавају блокаду факултета очекују да се јануарски испитни рок одржи у време кад му јесте време. И у том „хоћу-нећу” рађа се јабука студентских премишљања. Они који су за то да јануар буде негде на пролеће имају на то природно право, али баш истим (али и позитивним) правом располажу и студенти који су за то да јануар буде и остане зимски месец. Међутим, „пролећни јануарци” не прихватају право „зимских јануараца”. За разлику од тога, овим другима не сметају ставови ових првих.
Тако се стиже и до суштине осећаја слободе. Јер, ако тражиш нешто за себе мораш признати и да истим правом располаже и онај други. Зар не располаже свако правом да креира сопствено мишљење и да га слободно изрази? И то, без обзира на то да ли је реч о већинском, мањинском или потпуно појединачном мишљењу. У вртлогу (не)принципијелности тешко да би се могао одбранити став оних који изражавају хаотичан бунт зато што сматрају да власт не испуњава сврху заштите слободе оних који мисле другачије. Па, зар се иста примедба не би могла упутити и „пленуму”, уз претпоставку да изражава већинске ставове студената. Управо из тог разлога они који сматрају да су клицоноше атинске демократије трећег миленијума у амфитеатрима, требало би да имају свест о нужности прихватања права оних студената који желе да не пропуштају планирани испитни рок.
Довољно је бити поштен и признати право да и зима и пролеће теку; свако својим током.
 
