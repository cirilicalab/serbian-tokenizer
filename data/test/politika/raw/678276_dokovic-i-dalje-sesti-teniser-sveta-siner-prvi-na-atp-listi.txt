Ђоковић и даље шести тенисер света, Синер први на АТП листи



Тенис

Српски тенисер Новак Ђоковић задржао је шесто место на најновијој АТП листи са 4.080 бодова, док је Италијан Јаник Синер и даље први са 10.380 поена.
Шпанац Карлос Алкараз је од данас званично други тенисер света са 8.850 бодова, док је Немац Александар Зверев пао на трећу позицију са 7.285 поена. Алкараз је у недељу освојио Мастерс у Риму, пошто је у финалу победио Синера 7:6 (7:5), 6:1. Американац Тејлор Фриц је и даље четврти играч света, док се Британац Џек Дрејпер налази на петој позицији, преноси Танјуг.
Новак Ђоковић је шести играч на АТП листи, а иза њега следе Норвежанин Каспер Руд, Италијан Лоренцо Музети, Аустралијанац Алекс де Минор и Данац Холгер Руне. Другорангирани српски тенисер Миомир Кецмановић је поправио пласман за једну позицију и тренутно је 46. играч света са 1.146 бодова.
Ласло Ђере је напредовао за пет места и сада је 59. на АТП листи са 952 бода, док је Хамад Међедовић пао за пет позиција и тренутно је 77. тенисер света са 811 поена. Душан Лајовић је поправио пласман за седам места и од данас је 124. играч света са 466 поена. Наредна АТП листа биће објављена за недељу дана.
 
